# A. KADİR

## Açılır Kapılar

Cansel'e
Alır seni korum damla damla
suyuma, ekmeğime, aşıma,
kaygıma, sevincime, acıma,
umuduma, sabrıma, gücüme.

Alır seni bölerim parça parça,
dağıtırım topraklara, denizlere, geceye.
Açılır her sabah kapılar gözlerinde,
girerim ışıltılı, yemyeşil bir bahçeye.

A. KADİR

## Bir İnsan

Seni bir gün
çekip aldılar topraktan,
benzedin köksüz bir ağaca.
Önce öğrettiler sana uygun adımı,
sonra büyük şehirlerini gösterdiler Avrupa'nın.
En muazzam saraylar karşısında bile sen
evini unutmadın.

Varşova'da kaputun kaldı,
Dunkerk'te arka çantan.
Düştü bütün fotoğrafların Sivastopol'da.
Bir şafak vakti Paris'te bıraktın zavallı yüreğini,
kurşuna dizilenler karşısında.

Lanet okusunlar sana bırak,
iyi bir asker olamadın diye.
Ölmesini bildin ya sen arkadaş kurşunuyle,
iki çürük patatesi
ekmek torbanda unutarak!

A. KADİR

## Bu Su Çoğala Çoğala

Yaşlılara saksılar dizdim, bahçeler yaydım.
Yorgunlara diri beden verdim, taze yürek.
Döşekler serdim hastalara, rahat, yumuşacık.
Nerde yalan dolan gördüysem kızardım.
Yiğit yüreklere, dedim, canım armağan.
Ardına kadar açtım çocuklara kapıları.
Dostluklar boy attı yeryüzünde,
dostluklar orman orman.
Ebemkuşakları gökyüzünde fır dolandı.
Yürüdü dağlardan ovalara doğru
gümbür gümbür bir deli su,
yıktı bu su önüne geleni,
bu su, çoğala çoğala.
İnsanlar insanları aldı götürdü.

Ne kavga kaldı, ne zulüm, ne korku.

A. KADİR

## Cibali

Cibali dendi mi
aklıma siz gelirsiniz, kadınlar,
kiminizin beş çocuğu,
kiminizin nar gibi yanakları var,
kiminiz kocasız kalmış,
kiminiz ihtiyar,
kiminiz daha körpe henüz.
Bana umulmadık,
eskimiş türküler düşündürür
siyah başörtüsü altında yüzünüz.

Parmaklarda tütün kokusu.
Tütün kokusu pazen entarilerde.
Biriniz ekmek alır fırından,
biriniz durmuş öksürüyor ilerde,
geçiyor bizim mahalleden biriniz.

Cibali dendi mi
aklıma siz gelirsiniz, kadınlar.
Çarpık ayakkaplarınız gelir
ve kahraman elleriniz.

A. KADİR

## Çiçekleri Umudumuzun

Çok olun, çocuklar, çok olun,
yüzlerce olun, binlerce olun, onbinlerce.
Daha çok olun, daha çok olun,
yapraklar kadar, balıklar kadar çok olun.

Bu dünya ne tek tek yaşamakta,
bu dünya ne rakının, ne şarabın içinde,
bu dünya ne parada, ne pulda,
ne kalleşlikte, ne zulümde.
Bu dünya aşkın içinde, alın terinde.

Çok olun, çocuklar, çok olun,
el ele verin, çocuklar, el ele,
yaşayın dünyayı doya doya,
açın kapıları, camları güneşe,
ne yeise kapılın, ne korkuya,
çok olun, çocuklar, çok olun,
el ele verin, çocuklar, el ele.

Mutlu olmak varken bu dünyada,
geceler geldi dayandı kapımıza,
olduk acımızla sarmaş dolaş,
bekledik düşümüzle koyun koyuna.

Çok olun, çocuklar, çok olun,
yapraklar kadar, balıklar kadar çok olun,
el ele verin, çocuklar, el ele,
bütün gündüzler sizin olsun,
yaşayın dünyayı doya doya.

Çocuklar, çiçekleri umudumuzun.

A. KADİR

## Çile

Bizim hiç bir hürriyetimiz yok,
Hiç bir hürriyetimiz,
Ne çalışmak, ne konuşmak, ne sevişmek,
Sen orda bağrına bas dur en büyük çileyi,
Ben burda en büyük çileyi doldurayım,
Ekmeğe muhtaç, hürriyete muhtaç, sana muhtaç.
Sen orda dalından koparılmış bir zerdali gibi dur,
Ben burda zerdalisiz bir dal gibi durayım.

A. KADİR

## Dağ Başında

Beni bir dağ başında böyle yapayalnız kodular,
rüzgarlara, kuşlara, bulutlara yakın,
senin etinden, tırnağından ayrı,
senin kokundan uzak.

Benim güzelim,
benim ceylan bakışlım,
benim kafamın ateşi,
		ve yüreğimdeki.
Mümkün mü şu anda rüzgar olmak, kuş olmak,
şu anda üç dört portakal almak, getirmek sana,
			        sana tuzlu badem,
				     kabakçekirdeği.

Şu anda hiç bir şey mümkün değil.
Şu anda her şeyden ayrı, her şeyden uzak
		ve her şeyden mahrumum ben.
Şu anda sadece yalnızlık ve kahır.

Hayır, güzelim.
hayır, ceylan bakışlım,
hayır, kafamın ateşi, hayır,
	hayır, yüreğimdeki.
Şu anda mümkün ve güzel olan tek şey vardır:

Yanarak sevmek seni.

A. KADİR

## Dön Geri Bak

Kaç bu kokudan, kaç bu pislikten, bu sürüden kaç,
insan mýsýn, bu pazarda mýsýn, iki pula mýsýn,
kaç bu kokudan, kaç bu pislikten, bu sürüden kaç.
At denize kendini, git boðul.
Düþ bir kör kuyuya, ordan çýkama.

Bir kere dön ama, bir geri bak,
þu kolu gör bir kere, þu kolu,
pisliðin, sürünün içinden uzanan þu kolu,
durur dimdik, bembeyaz havada,
budaklý bir aðaç gibi güzel.

A. KADİR

## İnsan

İnsan kuş kanadında gelen yazı.
İnsan arı su, insan ak süt.
İnsan yemyeşil uzanan bahçe.
İnsan kum, insan çakıl taşı.
İnsan yiğit, insan dost, insan sevdalı.
İnsan kancık, insan ödlek, insan hergele.
İnsan kocaman, dağ gibi.
İnsan parmak kadar, küçücük.
İnsan alın teri, insan lokma, insan kan.
İnsan solucan, insan sülük.

İnsan kuş kanadında gelen yazı.
İnsan gül fidanında yanan konca.
İnsan umutların kapısı.

A. KADİR

## Koğuş

Tekmil koğuş uyudu şimdi. 

On bir nöbetçisi, 

belki dört defa saydı uyuyanları. 

Sonra kendi kendine bile görünmeden, 

o kadar yorgun ve bitkin 

yere çöktü. 


Artık herkes başka uykuda. 

Hüseyin onbaşı, 

çıplak yolunda yürür Avanos' un. 

Beyşehir' li Ahmet, 

bir tas ayranla çıkarır yorgunluğunu 

talim yerinin. 


Nalbant İsa, 

bir dağ ortasında oturmuş, 

ev ekmeği yer. 


Maksut çavuş çarşıdadır. 

Merzifonlu tarlada. 

Çorumlu türkü söyler Karacaoğlan'
dan. 


Biride  bizim Darendeli, 

gerine gerine bir şeyler oluyor, 

hiç utanmadan.

A. KADİR

## Koru Kendini

Kaldırınca tabancasını

Nişan almak için sarı saçlıya

Parıldayıverdi gözleri

Koru kendini

Kırlangıçlar uçuştular

Korkudan çığrışıp

Kanat çırparak koru kendini.

Hadi söyle bana müziği seversin sen

Nasıl çalar insan hapishanede

Ağrılardan, sızılardan sonra 

Romatizmanın zincirlerin kemirdiği elleriyle.

İşte nişan aldı tam

Kemanının üstüne

Iskalamaz iyi nişancıdır

Koru kendini

Ama teller gene şakıdılar

Doldular havayı titrek titrek hiç umursamadan.

Hadi söyle bana müziği seversin sen

Nasıl çalar insan hapishanede

Ağrılardan, sızılardan sonra 

Romatizmanın zincirlerin kemirdiği elleriyle.

"Havasız bir delikte 

Gıcırdayan somya üstünde yatakta

Yakalanmışsın berbat bir öksürüğe 

Gel de şarkı söyle.

Ama yine de sarı saçlı adam

Devam etti kemanı çalmaya

Dirildi içimizde ölü düşler."

A. KADİR

## Nöbette

Nöbetteyim. 

Toprağın üstünde geceyi 

kara bir kabuk gibi hissetmedeyim. 

Ve kuşlar kadar hafif vücudum, 

                           
içerim rahat. 

Yorgun bir asker gibi serildi uykuya
hayat. 


Gece saat on. 

Nöbetteyim. 

Ne olur uzatsalar nöbetimi aylarca! 

Böyle ta barışa kadar, 

ihtiyar anacığımı düşünmeden, 

memleketimin türkülerini söylesem 

                                       
içimden!

A. KADİR

## Siperde

"Cephedekilere ithaf ederim."

 
Şimdi sen;
yolda yolcu,
denizde rüzgâr,
gökte ay yürürken,
kimbilir neler düşünürsün:
Elinde ağ,
başında kasket,
--- bir tasavvur et
ufuklarda hürsün.
 
Anan;
değneğine dayanmış,
kolunda bir bağ sepeti,
kilise yolundadır.
 
Baban;
dudaklarında gemici türküsü,
saçlarında rüzgâr,
birşeyle meşgul.
 
Bakarak başı üstünde uçan martılara,
hiç kimsenin düşünmediğini söyler
mavi göklere doğru bağıra bağıra,
yuvarlak yüzlü bir çocuk.
 
Ve karın;
deniz suyu ile taranmış başı,
rüyalı bir gecenin sabahında
siler evinin camlarını
             güneşe karşı.

A. KADİR

## Terhis

Tezkere var, 

emir gelmiş, dediler. 

Hafikli Zeynel' le Zileli Saim 

bizden müjde istediler. 


Traş olduk. 

Giyindik gri, lacivert 

                
renk renk esvaplarımızı. 

Sonra haber geldi, 

hazır olun, diye, 

yolculuk akşama. 

Ve Maksut çavuş, 

son cigarasını ikram etti ayrılırken, 

bir senedir kavgalı olduğu adama.

A. KADİR

## Uşaklı İzzet

Mısır ekmeğini, yoğurdunu yedi 

elma ağaçları altında 

                
Hacı Mercan köyünün. 

Suyunda yıkadı çamaşırlarını 

                 
pazar günleri. 

Ve göl gibi gözlü insanlarıyla
ahbap oldu. 

On iki nöbetini bekledi çok gece 

                        
yol ağzında. 


Eh artık, yol göründü, 

                 
gitmek düştü gayrı. 

Çok görmeyin acele ettiğini, çocuklar, 

terhis olmuş, 

cebinde teskeresi var.

A. KADİR

## Yol

Tekmil haklar alınır.
Tekmil hürriyetler kısılır.
Tekmil köşe başları, tekmil kapılar tutulur.
Gökyüzü tıkılır dört duvar içine.

Bütün bunlara karşı,
dümdüz, apaydınlık kalır
seni bana getiren yol.

A. KADİR

## Yolda Esirler

Şimdi melûn bir gecedir.
Bir nöbetçi kürkü gibi simsiyah ortalık, 
ve görünmez, garba giden yollar.
O görünmeyen yollara, 
dokunaklı bir yağmur yağıyormuş gibi, 
yorgun ayak sesleri dökülmektedir.
 
Hepsini tanıyorum onların.
Aynı topraktan buğday yediler.
Aynı topraktan taşıdılar saadeti harmanlara
                                  kucak kucak
 
Ve söylediler aynı türküyü;
güneşin karşısında gerinirken,
bir zerresine bile
en harikulâde bir tebessümden fazla
                     kıymeti olan toprak.
 
Hepsini tanıyorum onların.
Yıldızlı bir gece altında otlara uzanıp, 
onlardan dinlemiştim bir zamanlar
anadan doğma hikâyelerini yeryüzünün.
Hepsi memnun, hepsi genç, hepsi güzeldi.
Dudaklarında damlası yoktu hüznün.
Hiçbiri bıkmamıştı yaşamaktan.
 
Şimdi melûn bir gecedir.
Ne gökte bir tek yıldız,
ne yerde bir tutam ot var.
Yalnız, o mavi gözleri,
ve sarışın yüzleriyle
gençleri ve ihtiyarlarıyle insanlar,
girmişler içine sıcacık düşüncelerinin,
garba gidiyorlar,
garba giden yolda ...

A. KADİR

## Koru Kendini

Kaldırınca tabancasını

Nişan almak için sarı saçlıya

Parıldayıverdi gözleri

Koru kendini

Kırlangıçlar uçuştular

Korkudan çığrışıp

Kanat çırparak koru kendini.

Hadi söyle bana müziği seversin sen

Nasıl çalar insan hapishanede

Ağrılardan, sızılardan sonra 

Romatizmanın zincirlerin kemirdiği elleriyle.

İşte nişan aldı tam

Kemanının üstüne

Iskalamaz iyi nişancıdır

Koru kendini

Ama teller gene şakıdılar

Doldular havayı titrek titrek hiç umursamadan.

Hadi söyle bana müziği seversin sen

Nasıl çalar insan hapishanede

Ağrılardan, sızılardan sonra 

Romatizmanın zincirlerin kemirdiği elleriyle.

"Havasız bir delikte 

Gıcırdayan somya üstünde yatakta

Yakalanmışsın berbat bir öksürüğe 

Gel de şarkı söyle.

Ama yine de sarı saçlı adam

Devam etti kemanı çalmaya

Dirildi içimizde ölü düşler."

A. KADİR