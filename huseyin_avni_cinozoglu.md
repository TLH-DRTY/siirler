# Hüseyin Avni CİNOZOĞLU

## Balkon

kuşları öldürmezdim pençelerim olsaydı bile
zaman zaman gelir sevincimizi artıran melek
bizi de ısıtır yoksulları ısıtan güneş

yüksek yaptılar evlerinin balkonlarını
birbirinden üstün olmak isteyen ahâli
güneşi yağmuru geçirmez kara şemsiyeleri

Hüseyin Avni CİNOZOĞLU

## Gurbet Benimle Anılır

her akşamın bir kasabası vardır
arnavut kaldırımlı sokakları
tahta sandalyeli sinemaları
kış geceleri masal anlatıp
mısır patlattığımız
iki odalı toprak evimizde
hiç rakı içmedim
Abdullah Yüce'den efkârlı bir şarkı dinleyip

aşkları erteleyip durdum
küskün bir çiçektim
bin uçurtma yaptım başkaları için
ama benim bir uçurtmam olmadı

sanki asırlar var aramızda
bazen de dün gibi çocukluğum
bilmiyordum sözcüklerin düzenini
şimdi yıkılan kentlerin ardından
mutsuzluğun farkına varmak ta
bir mutluluktur diyorum
yalnızlığa tutkun dev ozanlar
ya da çocuk adamlar gibi

Ben akşamım
Gurbet benimle anılır

O kenti bir kadın gibi severim
ey kitaplar kurşunlar arasındaki gençliğim
sanki aynaya yansıyan her tren
bu kenti terketmiş
sanki her sevdalı hançerlenmiştir

telaşını kederini anımsarım
işçi babamın
bir dipçik gibi yüreğime saplanan acıyı
gece vardiyalarında

Ben akşamım
Gurbet benimle anılır
Belki bir akşam bu kente bir tren gelir
Belki de yüreğimdeki hicranı alır gider.

Hüseyin Avni CİNOZOĞLU

## Hareli Gece

kıyameti derya örter
uzun yürüyüşünde isyanın
ben geçerim hareli geceyi
Leyla saçlı çölleri
tutkunum Aylı geceye
son tramvayında beni bekleyen
saçları İstanbul bir kadın vardır

düşlerimde gecenin tayfları
uzağım artık intihara ve isyana
ama isyancı bir şair olarak anılırım
Meçhul Şairler Anıtında

gece intihar edebilir
kravatıyla Yesenin'in
içimdeki Nil Nehri
bir sadabat şölenine akar
isyancıdır
taşabilir oylumundan
gece serap olur

bu rüzigâr şahlı rüzigâr
batık denizlerde batan rüzgâr
nihavent ve Celali gece batar

Ay dolanır koyda Leylanın saçlarına
güzelliğiyle ünlü bu âlemde
iki mahşer ötesi İstanbul harikuladedir

Hüseyin Avni CİNOZOĞLU

## Hezarfen

geçtim Hezarfen 
köprüsünden

kuleler daha da yükseldi

iki derya birleþti

gökyüzünün ipek yolunu

tarihte ilk kez Hezarfen keþfetti

Hüseyin Avni CİNOZOĞLU

## Işık Ve Gölgeye Serenad

bulut yağmura bıraktı saçlarını
hüzne döndü
şehrin buğulu camları
martısız düşünemezken Kızkulesi'ni
hicaz şarkılar
son cengimden utkumdan sonra
bu şehir yalnız benimle anılacak
tanyerine akarken ırmaklar

kanadı kırık güvercinlerle
dağların mor uçlarını
sarı bir kavisle birleştiren hilâl
kıyısız denizlerdir sığınağımız
pusulardan hayın avcılardan uzak
ağladığım her ayna buğulu
sırrında harika bir ülkenin yolcusu
seyir defterini yaldızlar

bu hüznü
iyi tanır
tenha tren garlarında gözlerim
ölüm ne kadar uzaktı
akşamla mızıka çalan çocuklara
şehrin hovarda yüzünü aydınlatan Kızkulesi
seraplar armağan ederdi susuzluğuma
şehlâ bir tebessüm gözlerimde

son karanfili de denize bıraktı kaptanın biri
ama hep en son yolcu bendim
kaçaktım firari şehirlerde

ey şimal yıldızı
senin ışığın mı
benim kandilim mi aydınlattı şehirleri
uçurumlara sığar mı
yedi telli gökkuşağı

kaç tüyü ıslanır
nisan yağmurlarında güvercinlerin
hayat sürer
gazetelere sarılan şehir cesetleriyle
bir kasırgada
yine de deryaları aştı fırtına kuşları
sirenler çalar
yargısız infazlara terk eder şehir beni

gizini çözeceğim bir gün bu şehrin
sürerken çağdaş ağıtlarıyla Kerbela
benim eski ve yiğit arkadaşlarım
bu sürgünde kolları bağlı bir kahramanım
yalnız Valide Sultan en sadık metresiydi
Düvel-i Osmaniye'nin
ben uzun bir unutkanlığı yaşamak istiyorum
kendi gölgesini hançerleyen bir deliyim

yüreğimin fırtınalarıyla yaşayacağım
n'olur
         bulutlar ağlamasın
                                  güller solmasın
                                                 serçeler ölmesin
Ey kasvetler şehri
bir tesellisi yok mu
bu kıyamet sefalet dekorunun

beni bağışlayacağını muştulayan melek
şiirimin zifafına tanıktı
bir serseri mayındım
suikaste uğrardı hayallerim
ben o şehirde tren dolu kadınlar bıraktım
en hovarda anarşisttim sözcüklerin şatosunda

sabahını hanı yağmalarda altına çevirdi sabancı
çiçekler filizlenmedi toprağında
kopardılar zalim elleriyle en hercai gülleri
ne suçu var kıyıma uğrayan karanfillerin
Düvel-i Osmaniye beni dışladı
yalnız annem merhamet etti bana
bir aykırı çocuktum
uçurtmamı devler çaldı

kendi revolverimle vurmadan kendimi
dokuz milimlik bir kurşunla
dağıtın usumdaki nihil denizi
yağmurları seven çocuklar
şelaleli uslarıyla
garip mazlum kahramandılar
böyle anıldılar destanlarda
ben de gülleri öksüz kalan bir çocuktum

meleğimi Nuh Dağında unuttum
efsane bir sânım kaldı
yıkılmış bozguna uğramış hayatımdan
yenildim mi utku mu kazandım
bu görkemli cenklerimde
aksak Timur'a yenilsem de
hayatımın en son fetretinden sonra
görkemli bir sultanlık kurdum

demir bir zırh aradım yine de
yalancı tanyerlerinde
kendime ve dünyaya
bu sefil hayata rağmen
sefil bir palyaço olmadım
O r p h e u s e'nin yitirdiği toprakları kazandım
ışık ve gölgeyeydi serenadım

Hüseyin Avni CİNOZOĞLU

## İstanbul Unutkan Yosma

baktım
İstanbul gurbetteydi
çok ışıklı geceleri
gizliyordu sefaletini

ben böyle soylu
böyle sefil şehir görmedim
Üsküdar'da katip yoktu
Beyazıt'ta Neyzen

hüzünlü bir manastırda erganun ahengi
İstanbul hareli bir değirmi
değirminin dışında
Islav kederi

iki kez aynı poster
İstanbul'un gerdanına takıldı
çalmazdı mazurka
kantocu Peruzlar sahiden yaşadı abisi

İstanbul benden efkarlı
Abdülhak Şinasi'yi sevdim diye
İstanbul bana yabancı
Hisarları kaygılı

bana sultanlık yetmez
bir ülke yetmez
kasaba kılıklı şovalyeler bile unuttu
en güzel dansını kılıç altında yapan Democles'i

iyi bir şovalye sultanlık istemez
bana bir akşam yetmez
şiirin doğduğu enginlerde
bana bir İstanbul yeter

ey şehri diyar
Asurlu gözlerini gördüm
Bizans kubbelerini
Aya Sofya'yı Süleymaniye'yi

bir mahşeri andıran
Beyazıt Alanı'nda
altın özengiliydi atı Cem Sultan'ın
Sultan Avni en usta bahçevandı

yalancı şafaklarına kandım
onyedi yaşımda
yıkıldı ömrümün en güzel düşü
yirmibir yaşımda

sevdalısıydım Cahit Sıtkı gibi
Dante görseydi
"Her mihnet kabulüm" derdi
bir gelin odasını andıran İstanbul'u

yine bir akşam kaftan giyerim
İstanbul'u birkez daha fethederim
kurulurken Nizam-ı Cedit
Asitane-i Saadette

alıp gitmeye geldim
görkemli kanatlarımla
bir İstanbul bulutunu
sedef tâclı Safranbolu'ya

şaha kalktığında atım
fethederim gurbeti
hüznü efkarlıdır akşamlarımın
şahı şairiyim İstanbul'un

bir pusula armağan edin
evcimen bir geline benzeyen
telaşsız Kızkulesi'ne
İstanbul bulsun dengesini

İstanbul'da sırça köşk
sırça köşkte bir Melike
seksen sene Meliktim
bu harika ülkede

güzel miydi çocukken
basma perdeli odaları
düğün alay kervan ud sesleri derken
İstanbul kamaştırdı gözlerimi

değirmidir Safranbolu'da da
İstanbul kubbeleri
aynıydı tarihin benzersiz aylası
incilerinde takılarında örenlerinde

anıtlaşır tarihle
Köprülü Mehmet Paşa
Caminin avlusundaki
güneş saati

martıları seyrettim Galata Köprüsü'nden
Urumeli burcuna ben de oturdum
Veli'nin uçarı oğlu
ben de yalnızlıktan başka yoldaş bulamadım

ben de bir türkü tutturdum
garibim sevdadır tek hünerim
yıldızlar daha mavidir
İstanbul gecelerinde

telgraf tellerinde kuşlar vardı
içimde yapraklanan bir ağaç vardı
onbeş yıl önce
İstanbul'da bir yarim vardı

bir bir dağıldı gözpınarlarımda
sevda yağmurları İstanbul'un
başka bir hayata uğurladı beni
"Hayali Cihan Değer" bir dilber

o vedayı anlayamadım
puslu bir İstanbul akşamında
yıl dokuzyüzyetmişyedi aylardan kasım
anın tek yadigarı Düşistanın

akşam olur
şakiler beni unutur
Celali bir şehirde
sokak lambaları pusludur

ben bu yalnız meyhanede neylerim
kadehimde açan karanfili neylerim
ateş ettim Şeker Ahmet Paşa'nın resimlerine
yosmalar beni beklerken Kadıköy'de

sonbaharda daha yavuz atlarım
teknemi yılkıya çıkarmayacağım
onunla yaşlanıp onunla öleceğim
mavi hülyasıyla İstanbul'un

bu masalı atlı tramvayda uydurdum

bahardı gönlüm Erenköy'de
sarışın yarim ahu gözlüm
azıcık kısaydı boyu iriydi memeleri
Marilyn Monroe'ye benzerdi

buralara da yağsın yağmurların
buralara da gelsin vapurların
yetmiyorsun İstanbul
bu sürgünde bana

İstanbul'da Heybeliada
Heybeliada'da en güzel yaşında
ama azıcık kıskanır Burgazı
"Havada Bulut"ken Sait'in cigarası

sonra dağ gibi yıkıldı üstüme
o gökçe diyar
ben Kaf Dağı'nı taşıdım
İstanbul'un anılarını da taşırım

karanfil serpen yağmurlarını özledim
bir avcıydım kışın erken kalkandım
ne aradım bilmiyordum bu batık şehirlerde
bu serabı yalancı akşamlarda

bu mahzun Dünya'da
bir kederli yolcuydum gemilerinde
yağmur getirirdi bulutları
sevinçle onyedi yaşımda

büyük meydanları metal çarşıları
narsist aynalarıyla Kapalıçarşı
ne kadar da taşkındı düşlerim
onyedi yaşlarında kalmış militanlığım

gecede karanfil kervanları
sevi olmasaydı umut olmasaydı
göremezdik altın örgülü saçlarını
şiire gül nakışlayan deniz kızlarının

meşalesi görkemliydi ilk şairinin
Orpheus'e benzer son şairi
ay yüzlü güzelleri olmasaydı
matem urbası giyerdi İstanbul

simgedir bir şehri dişi tanımlamak
İstanbul tanyeri soyunur tüllerinden
sunulmuş bir cennetti ben sultanken
ÜVERCİNKA kanatlandırırdı güvercinlerini

ey hayatı yadsıyan şairler
(Ece) lerden daha görkemli
alınlarınızdaki şairlik tâcı
gurbet unutturmadı sizi

tanyerine koşar atlıları
Kızkulesi aslında bir handır
içinde tekfurun kızı değil
"Maraşlı Şeyhoğlu Satılmış vardır

yaslı ayrıldım İstanbul'dan
ama bir tılsım armağan etti
elbet söz edecek gurbet burcu
sürgündeki sultanlığımdan

taht şehirde sevdim Şirin'i
eski kantoları Tanburi Cemil Bey'i
altın bir tasta sundum Ecelerine
dağların dağların ardındaki suyu

bir kardelenim ben
İstanbul'un beyaz steplerinde açan
biliyorum ki artık
hiçbir kemancının kemanı kırılmayacak

düşlerimin sınırsız sahrasında
daha kahramanım Gılgamış'tan
dağları deryaları deryaları dağları aşarım
İstanbul'u mahur makamında selamlarım

- Günaydın Kadıköy vapuru
- Günaydın Kızkulesi
- Günaydın hülyalı martı
- Günaydın avludaki güvercin

en güzel akşamları Üsküdar'a vermişsin
en güzel kadınları Kadıköy'e
ben yalnız değildim
sen yalnız değildin

bu yaslı Dünya'da
adın yadigar kaldı
İstanbul yadigar kaldı
karasevda yadigar kaldı

özledim herhangi bir sabahını
saçlarım taflan ya da lale
mutlu anılar da biriktirdim
her istasyon mavi bir pencere

sen miydin
İstanbul muydu
turunç akasya deniz kokan bir bahardan
bana saçlarını savuran rüzgar

Hüseyin Avni CİNOZOĞLU

## Kar

bıldır seneki karda aklı bıldır seneki köyde
bir afsun için kurşun döker şaman annesi
tırnaklarında uğur benekleri
kar yağarken diner içinin acısı

bildim gözden önce kalp ağlar
yağsın üstüme şehrin üstüne
Simurg'tan yumuşak bu kar tufanı
divâneliktir divâne gönlümün tesellisi

- Beni ayartan bir gölge istemem dünyada
Dünya benim gurbetim
Kar yağarken yıkayın bedenimi
Hâyâllerim kalsın musallada

Hüseyin Avni CİNOZOĞLU

## Masum Ülke

gelir masum ülkeme ırmaklar coştuğunda
gözetir gecenin gözyaşlarını mağlup mahzun anneleri
şehrin zemherisi daha çetin köyün zemherisinden

uzakken daha çok sevilir
bir kadın bir gurbet bir çocuk
ne gurbetim işgal edilsin ne masum ülkem

sonunda sevinç varsa
geceyi aşmalıdır insan
dünya ağlamalıdır bir çocuk ağladığında

acıdan sevinçten ördüm
yüreğimdeki kaleyi
bir deli ağaca bakıp söyledim türkülerimi

dilek tuttum
kavuşmanın büyük sevinci için
niyet kuşları intihar etmesin


 
 
 
(*)  (Sularla)

Hüseyin Avni CİNOZOĞLU

## Safranbolu'da Eski Bir Güneş 
  Saati

azıcık hüzün yakışır sana
azıcık okuldan kaçan çocuklar
bir paket birinci cigarası
azıcık yalnızlık yakışır sana
yani Lonca
atarabaları nazarlıklar

mermere tunca söze zamana
nakışlı adın
usta bir hattat gibi adın
bir tespihçi bir sedefkâr gibi
hicazkâr şarkılardır yadigarın
ya da Sadi Yaver Ataman
Köprülü Mehmet Paşa
Mimar İnce Yavuz

sen ki laciverdi bir gökyüzünün
en parlak yıldızıydın
hâlâ mum yakıp
dilek tutuyor mu
alfabeye başlayan çocukların

deli bir sultan bile kayırmış seni
kervanlarının sesi duyulur
beyaz evlerin varken
ut çalınırken sofalarında
anıtlaşan bir uygarlıksın

bir geçmiş zamanı
bir Cenevizliden bir Selçukludan öğrenirim
bakarım ufkundaki tükenmeyen serapa
jaaz değil
ut sesleri yakışır sana
bindallı kızların
ve çocukluğumun küçük sinemalarına
beni götüren arnavut kaldırımların

anlamıyorum tecimenlerin töresini
loncalı ustamdan kaldı bu kundura
nargileydi çarşı kahvesinde
ustamın fiyakası
şimdi çayların eski tadı yok

ben beni özleyen bu şehirde
neden sultan değilim

Hüseyin Avni CİNOZOĞLU

## Şafak Bekçisi

deniz kızları pervane şehrin ucundaki fenere

gözlerimizdeki yıldızlar aydınlatıyor geceyi

Bizans surları Osmanlı bedestenleri Hünkâr camileriyle

bu şehirde hâlâ güneşe açık bir pencerem var
çocukluğum tahta sandalyeli kasaba 
sinemasında

nehirde yankısı abla kemancının

nektar içen bir nergis miydi ablam

kıyısını denizlerin süslediği bir şehrin
yağmurlar dağılır camlarında seferberlik 
trenlerinin

halkım asırlarca hatırlayacak mutlu sultanlığımı

kemanlarını kutusuna koyarken abla kemancılar

iki perde arası beni hatırlayacaklar bir de Peruz’u
göçerlerin bey sandığı bu delinin kandili

şehrin en güzel masalı asırlar sonra da

buluttan saraylara taç yapan çocuklar

bakır akşamların alaşımında seyredecekler sultanlığımı
ve seslenir çocuğun gözlerindeki yıldız:

-Şafağın tek bekçisi olduğun yetmez mi…

Hüseyin Avni CİNOZOĞLU

## Şahane Kadınlar

şahane kadınlardı onlar
akşamın pelerini sardığında kenti
geceye aittiler
bir nehir gibiydi dağılan saçları

buselik makamıydı bahardı
gönençliydi gönlüm
alev buseler kilitlerdi dudaklarımı
buğuluydu maral gözleri ceren ceylan gözleri

bin aynası vardı gecenin
sözcükler damlardı
kırık hayatları anlatırdı kimi
kimi çöküşün bohemini
kiminin bir fırtınayı andıran gençlikleri
kadınların saçlarını çözerdi
bin aynada

geceleri ışıtırdı çıplak omuzları
son valsinde kentin
kadınla güzelleşiyordu Dünya
tutsak ederdi gözleri Dünyamı

sanki ben coşkun bir denizi kamçılardım.

Hüseyin Avni CİNOZOĞLU