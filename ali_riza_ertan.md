## Ali Rıza ERTAN

### Bay Bilanço’nun Hesap Günü

Ölümü kuşandı Bay Bilânço
Güneşin alçaktan geçiyor tarrakaları
Yatıp uyusa çan’ın içinde
Kimseyi uyandırmazdı sabah sabah kilise

Nişanlarını takındı Bay Bilânço
Kahvaltıya indi
Arabayı parlattı şoför
Ölümü gizledi bagaja

Bir öpücük koydu
Hizmetçi kızın göğsüne
Çıkardı kırmızı, sarılı bayrağı
Takdis etti papaz

Açtılar bir hesap ona da
Yazıldı adı veresiye defterine
Üç ayda alırsın dediler maaşını
Borçların yazılıdır bakiye hanesinde

Kapıcı aldı son Peçetayı
Bir oyun tutturdu çocuklar
Lorca da, Lorca
“Hey hatune lorke”

Dinlediler bu cadı masalını
Saklandılar çekmesine
Bir kaşıntı inerken çizmesinden
Saldırdı kedi, tuttu kuyruğundan

En son şerifi gördüler âyinde
Bir de kelebekler vardı
Papatyayı kim vurdu
Gelincikler kimden boşandı

Kiliseden çıktılar
Beyazlar içindeydi Bilânço,
Egzoz sesindeydi BASK/ın!..



Yeni Dergi, Mart 1974, sayı 114, s.47-48

Ali Rıza ERTAN

### Gülle Büyüyecek Adı

Denizin maviliği ulaşıyor sana;
O, en kendinden olana.
Geliştireceğiz daha; dünü karanlık olanı,
O, ölümle bir tutulanı,
Yenilmez, girişken bir güne.

Kurtulunması zor günlerden
Eriştiren uykumuzu/ izdüşümsüzlüğüne /
Bir düş gibi giren ozandan
Yeni bir günün hesap soruşunu
Benimseyecek, gülle büyüyecek adı.

Ölüm/ süren hayatı gül muştusuyla kazanacaktı
Der/ kenarında bir tarih yazmasının;
Kaç göçebenin ki defterinde yazılıdır azığı,
Karabinası, mor cepkeni ve abası
Unutulmayacak; anılacaktır adı alkışla!...

Ali Rıza ERTAN