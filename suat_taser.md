## Suat TAŞER

### Doğa Yazıtları 
	Belki De Yuvarlağın Köşeleri

G Ü N       K U R D U
1
Gün kurdunu bilirsiniz evreni minik
bilirsiniz a canım yüreciği delik deşik

Sadakalarla hafifler aferinlerle büyür
varlığı eşittir saygı ve iyilik

Asalak yiyintisi alfabe kemirgeni alkışçı
siyasa teknesinde safra her zaferde yenik

Ben-tanrı kölesi şişinir ha şişinir
yasasız ölümlerde apış arasını düşünür

Kanaryası mendili akşamların saat beşi
yapışkan koltuğunda civan ömrü aşınır

Sinek konar gözlüğünün camına
barem içi ruhu tövbeler kuşanır

"Güzel yurdum" türküsünü kim bilmez?
Akar gözün yaşı ırmaklayın eksilmez

Gün kurdu ayrık mezarlık otu
mezarlık otuna kıtlık olmaz

Şükür akşamlara sabahlara günahlara
behey gün kurdu bu devran sana da kalmaz



	E S K İ     H A Y V A N L A R
2
Eski hayvanlar geçiyor aynıyle yeni
amiplik öfkemi yakıyorum
ışıyor yılgınlar kenti

Acıların oğulları  kızları ve kurşun
bir karınca ivedisi
bu ölüm şu ölümün önünde dursun

Dikbaşlı azgın doğa memeliler
suçun adı konmamış
bir timsah bir timsaha bakıp güler




	İ L K     D U V A R
3
İlk duvar örülende ordayım
korku-tanrı bebek orda
bulutlar geliyordu ben ölümleri saydım

Akılsız çobanların kavalını dinle
duyulmaz kanın sesi
bak kendi mezarını kazıyorsun elinle

Akarsu yatağını oyar ya değil
bir köstebek yani
sırıtkan ceset bir de şehvetli karanfil


	Ç I L G I N L I K
4
Çılgınlık bir kraldır hep sonsuz
bakışlarımızın zincirlerinde
ölmüşlerinde dirilerin
yenilmişlerinde kansız

Ölü ben/ler döngüsü değil mi bu?
Aşkın ten duvarı ohlarımız şükürlerimiz
kurtulmalık
Bulut mu? Denize sormalı onu

Topladım dağ başlarının ıssızlığını
yaşamayı beyaz yazdım
bir cenaze törenine kattım evet
ölü evlerin sessizliğini

	G Ö K Y Ü Z Ü N E
5
Gökyüzüne ağar gider acılar
dumanı yüreklerimizin
uzun umutlar ucunda köklerimizin al gülü
tan alacasında bir yavru güvercin uçar

Bozkır  ikindileri mor başlı dikenlerin
kurt seslerini yalar çoban ateşleri
bir su akmaz bir çalı gövermez
aldanmışlığı yorgun inancı ellerin

Kambur söğüt kambur durur yerinde
dereboyu düzlenir
aylanır yıldızlanır söğüdün yaprağı
bir ışık balkır yoksulluk türkülerinde


	B Ö L D Ü M
6
Böldüm ortasından
acılar yumağı
vurdum ikiyi bire
ihanetler çağı
şimdisinde suların
büyür gökleri
kara demiri susmaların
gözlerde bukağı

Martı günüydü ya bir deniz martında
ilk kez vardılar maviye korkulu
umut mu bulut mu neyse
yoklayınca gördüler bir ve bu
sen ki çakıltaşısın dediler
yoklukla yaşıt
krallıklarını yosunlar taşısın dediler
şimdinin gecesinde gelecek gündüzün

Kimi odalarda günlerde
sancılı körpe düşler
doğar kimileri yarına
yarasanın gölgesini görmüşler
taşların apansızında
atmacalar dirimi
ak kâğıdın beyazında
ağlamışlar gülmüşler

Suat TAŞER

### Hayret Bey Ankara Akşamında

Güzelim mart ayı kediler
oğlan kızın penceresinde ıslık
iki iki daha dört
destur hemşehri - bu yol nere gider
Yazıyooor
aşk uğruna cinayet
bir kilo ıspanak tazesinden
ne demiş ne demiş
vay sen ha
doğuda açlık
ismi lazım değil alçağın biri
bilirim
bir tatlı huzur almaya geldik
çüş
şehrin manzarası
arzı hürmet ederim beyefendi
yoo ben eşek değilim
canım kardeşim memleket
of kadına bak
bizim moruk tutturmuş
mambo İtalyano hey mambo
önüne bak ulan
iktisadi konuları bir yana bırak
akşama napıyoz
ilahi Dürdane
aa anne bu ne
dün gece kasığım
yetmiyor kardeşim
elime geçen 450
askısız sütyen benimki
tamam
bir kere yörüngesine girdi mi
bayılırım Brijit Bardo'ya
yollar çamur
boş veeer
Ulus'a bir kişi
Ulus'a bir kişi

Ulus dediği millet
Ah ulus ah millet

Suat TAŞER

### Hoş Geldin Barış

Bir kadın ki doğumcul
ölümle yaşam kıl payı
kan ve kin kokan bu çirkin dünyayı
utançla armağan ediyorum sana Barış
yaşamanın kardeşçesini sen yarat sen bul

Sancılar çekilecek acılar oy merhaba
toprak gelincik kanar şamatasız
kaskatı kabuğunu çatlatır bir tohum
yürür köklerden dallara özsu
yaşamdan ölüm çıkınca ne kalır acaba

Barış oğlum aslanım
anan ki vatandır
ölümler içinde doğurdu seni
günümüz gecemiz sana emanet
namluda mermi misali yorgun canım

Çığlıklarla geldin biliyorum
büyüyeceksin çığlıklarla
büyüyecek umutlar sevgiler ve kardeşlik çiçekleri
tertemiz bir evren pırıl pırıl bir dünya
bekliyorum.

Suat TAŞER

### Oldu Bir Kere

Kızın gözleri yeşildi 
Saçları bir kucak duman 
Kızın gözleri yemyeşildi 
Saçları öylesine duman 
Rüzgârlı bir gecede çıkageldi 
Kimseler duymadan 
Yürüdü tıpış tıpış 
Odalardan içeri 
Yürüdü aynalarda yemyeşil gözler 
Yürüdü eller ayaklar omuzlar 
Yürüdü kalçaların en güzeli 
Yürüdü yürüdü 
Dünya birden dumanla doluverdi 
Çektim yıldızların üstüne perdeyi 
Rüzgârlı bir gecede 
Çektim yıldızların üstüne perdeyi 
Ne olduysa 
Rüzgârlı bir gecede oluverdi.

Suat TAŞER

### Olmalı

Yâr güzel olmalı
Olunca civelek olmalı

Bahar olmalı bahar
Baharda akşam olmalı

Bir pencere olmalı
Denize karşı
Ve her şeyden evvel insan
Âşık olmalı

Pişman değil
Perişan değil
Ümitsiz de değil
Âşık dediğin
Sabırlı olmalı

Suat TAŞER

### Umumiyetle Doğru Haber Alan

UMUMİYETLE DOĞRU HABER ALAN
BİR KAYNAKTAN ÖĞRENİLDİĞİNE GÖRE

Bir yağmur
bir yağmur
bir yağmur ki
yağacakmış

Yağsa da kurtulsak

Suat TAŞER