# M. Mahzun DOĞAN

## Önce Ellerim Uyanır



M. Mahzun DOĞAN

## Sesimde Mimozalar



M. Mahzun DOĞAN

## Labirent ve Lunapark



M. Mahzun DOĞAN

## Kar Yağıyor Yeryüzünün Kalbine

“Aykırılığı ve uyumsuzluğu yaşama çizgisi ile örtüşen
    bir şiirin içinden soluk alıp verir M. Mahzun Doğan. 1980 sonrası Türk şiirinin
    ıhlamur ağaçlarından birisidir.
(...)
Yaşama ve yaşamayı bütün olanaklarıyla çoğaltma gücü. Tanıktır, tanık
    olursunuz. Sanıktır, sanık olursunuz. Aşıktır, aşık olursunuz. Gölgesinde,
    ıhlamur ağaçlarını sulayan özsuları, çiçekleri de bulur sevinirsiniz.

M. Mahzun DOĞAN

## Annelerin Sesi Mavi

Annelerin Sesi Mavi, Mahzun Doğan'ın anne şiirleri 
    seçkisi. Seçkinin yıllar süren titiz bir çalışmanın ürünü olduğu hemen 
    anlaşılıyor. Seçilen şiirler zamana meydan okuyan türden. Kitabın 
    sayfalarını çevirdikçe, anne sıcaklığında dizelerle karşılaşacaksınız.

M. Mahzun DOĞAN

## Attila İlhan Evde Yok

Anımsarım. Anımsamak, değiştirir manzarayı
koluma girer Pia
son durakta bir otobüs penceresi
dudağıma nefes, saksıya güneş
Attila İlhan evde, ırmağın ders saati

Yüzü duman içinde, bir kadeh uzak
insanın insana verebileceği
Bilmem ki daha... Hüzün
raksediyor gözbebeğinde Tanrı'nın

Gülümsese, ıssız bir dağ yolu
Bilsem ki yağmur başlayacak, bilsem ki eylül
unutulmuş bir kasaba
"Attila İlhan evde yok, sinyal sesinden sonra..."

Ders bitti! Balkon
kalbini neyle yıkasa?



(11 Ekim 2005, Ankara)

M. Mahzun DOĞAN

## Bağdat, Kalbim

Sana yalan söylediler onbaşı
Burada çocuğum ben, burada
Burada anneyim ben, burada
Baba!..

Masalların omzunda kalaşnikof

İnsan satmaz kendini
Nasıriye insandır
ilmek atar bulutlara
Kalbi kum fırtınası
Kalbim

Hey coni, annene dön
Bu gök
benim

Muhammed geri gel! Muhammeeeeeeed!
Muh

Masallarım nerdesiniz? Masaaaaaaaaaaaaaaaaaaaaaaal!
ner

Masalların omzunda av tüfeği

Sıcak dizlere yaslı çocuk başları
Ninniler nerde? Ninnilerim?
Ninniler
nin

Bağdat nerdesin? Bağdaaaaaaat!
bağd

Kalaşnikof ey!
Masalların omzunda kal!

M. Mahzun DOĞAN

## Bağışlanamam

Okuma Odasından :  


	Demirci Hapishanesi Önü, 1978

M. Mahzun DOĞAN

## Bilinmeyene Şarkı

Hangi denizin sularında yol alıyor gemi,
neresi bu güverteden seyrettiğim şehir?
Bakışlarımda dalgaların savruluşuyla çıkıp varacağım yer
neresi? Hangi kıyıda dinlendireceğim düşlerimi?

Başımı yaslayacağım diz kimin? Ya bu denizin 
ve bütün yeryüzünün söylediği ninni?

Yalanmış bir ömür aradığım kıyısızlık
rüzgâr şişirdikçe yelkenleri içime dolan mavi
uzaklara baktıkça kabaran göğsüm
nefesimi besleyen özgürlük ateşi

Yenildim desem değil, solgun bir anıya dönse de
sularında yittiğim gülümseyiş
bir bilinmeze çevirse de dümeni kaptan
diyorum, sensin bekleyen beni

M. Mahzun DOĞAN

## Dahil

Titriyor aynasında suyun, o mavi bisiklet
gölgesi zikzaklar çizerek derine, daha
Irmak, parmakların tele değdiği yerden
oradan başlıyor akmak, yarına, daha
Çocukluk rüyalarımı süsleyen

Şimdi notalara, öksürükler de dahil

Ve toprak... küçücük çıplak ayaklarım
değdikçe bahtiyar. Öpüp kokladığım
gölgesinde azad ağacının uzandığım boyluboyunca
şimdi Hasan’ı saklamaya, Bodrum’da (*)

notalara, kalp krizleri de dahil

Bin yıl sürer de gülün solması, yırtılıverir dağ
akşamın nefesiyle... Bir ağıt sökün eder
kızıl kıyamet ufuklardan yaşlı çınarların damarına
Geceyi sular ay, boyverir saksıda

Şimdi notalara, kan tükürmeler de dahil

Kıvrılıp giden köy yolu, şakağından
damlayan ter, tarih kitabının son sayfasına
konan güvercin. Kanadı kırık bir kalpten
gözlerinde okyanus, parasız yatılı

Şimdi notalara, el titremeleri de dahil

Gitarın göğsüne vuran parmağın olayım Eren



3 Haziran 2006, Ankara



(*) 2 Haziran 2006’da Asi’nin (Balkar) yazdığı mektup:
“Sevgili Mahzun,
Hasan’ı toprağa saklamaya Bodrum’a gidiyorum.
Asi,”

M. Mahzun DOĞAN

## Eşkiyanın Elleri, Fesleğenler ve Kanayan

Eşkiyanın elleri, fesleğenler ve kanayan


Sesinden öpemedim, dokunamadım gülüşüne, yüzünle uyandım da

Serseri bir güneş, çıplak ayaklarının hiç basmadığı bir balkonda
Pervazına, teneke kutularda fesleğenler, filbahriler dizmediğin
bir pencereden elbette eksik görünüyor Ankara. Ne yapsam
onarılmayan kırık bir gök, gri bir gürültü Sevgi Sokak. Aşklar da
Yaramı öpüyorum, o hep büyüyen yaramı
dudaklarda... boyunlarda...

Öpemedim gülüşünden, dokunamadım sesine, uyandım da yüzünle

Neredesin nerede? Bir fotoğraflardasın, bir düşlerde
Kırılma noktasından uykuların savrulup yiten bir tülde. Çırpınan
pencere, uçuşan kent, kanayan ülke, uyuklayan kapı kolu, ağlayan
balkon, çıplak ayaklarının bir kez olsun basmadığı

Bunlar yaramazın, eşkiyan, en küçük oğlunun elleri
seni özlüyor fesleğenleri okşadıkça

M. Mahzun DOĞAN

## Gelmedin

Kırılmış bir cama döndü gök
evsiz barksızların konakladığı eski bir handa
Kalakaldı ruhumdan koşan atlar
Her sabah gülümseyerek baktığım ufuk

Koparmışlar dillerini çanların
bütün ampulleri kırmışlar
Kurtlar bile ulumuyor, nasıl bulsam yönümü 
Gelmedin, bütün kitaplar yarım

Kent bir halı eskisi
aşkla dokunan desenler solmuş
o delifişek sevişmeler, koşturmacası karanfillerin
unutulmuş. Kim
hangi şarkıda dinler beni

İşte gözlerimi bağlıyorum
sevin ey yeryüzü!
kökü çürümüş bir difenbahya
kalbim

M. Mahzun DOĞAN

## Masal Ve Tramvay

-Ece Ayhan'a,
"Bir Askeri Şairin Ölümü!" için-

1.

Sultanahmet'te sabah. İlk günışığı
uyku süpürür saçlarından çocuk
ve Allah bir bardak çayın buğusu

Eğilirim kalbine yeryüzünün
güz de eğilir. Uğultusu
yolcusuz ilk tramvayın. Kalkıp yürür
boya sandığından kartpostal kadın
Ardısıra Nisan göğü ve Allah
fısıltısı çınar yaprağının

Masallara inan! Masallara inan! Ey
Mahzun Doğan'ın çocukluğu!

2.

Kadıköy İskelesi'nde öğleüstü. Küflenir
günışığı ansızın. Kuytusunda bir kıraathanenin
yeryüzü küflenir. Çözer palamarlarını çocuk
ve söz, suların köpüklü teni

Yunuslara inan! Yunuslara inan! Ey
Mahzun Doğan. Yunuslara ve aşka!

3.

Sirkeci'de işporta tezgâhından sarkan
bir ikindiüstü. Allah tramvaya biner
Konuş ey
Nisan göğü

 - Masalların üstünden tramvay geçti!

M. Mahzun DOĞAN

## Nâr-ı Beyza

Bir mırıldanış dilimin döndüğü, bakar merdivenleri
yıkayan dökümlü şeffaf etek uçlarından, küçük
çıplak ayaklar, akar ıssızlıklara sakin
şırıltıları kalır çöp tenekesini karıştıran
hurdacının buruşuk bir gazete parçasından sevdiği

Kırmızı, satılık daireler ve dükkânlar tabelasından
geçer baharda erik dalı bir çingene dudağına. Kuru
uzun parmakların inip kalktığı bir dümbelek derisi
işte gökyüzü, parçalayıp bağırışını simitçinin
geri bırakıyor sepete, tam sigaramı yakarken

Bir işsizin günlük defterine uzanıyor kalem, Avignonlu
ve frengili bir kızla sevişilmiş, hâlâ dağınık
yataktan dön İncesu’ya, kanasın beş yıl
serseri bir taşın kırdığı cam, ayırıp bacaklarını
gömüldüğün kayısı rengi koltuk, alevler için yalnızca

Ve keskin bir amonyak kokusu, örümcek ağlarını örüyor hâlâ
Ağlayabiliyorum kapanıp ahizeye bir jetonluk
Kulağımda iyotlu bir rüzgâr, ilk kez seni düşünüyorum
rakı şişeleri ve mavi bir tenteyle kemerimde
silah taşımak, hiç değilse sustalı bir yağmur

Karışarak söz isteyen işaret parmağıma, döksün yapraklarını
takvim, yumrukluyor duvarları abc’sine gecikmiş bir çocuk
“Bütün patronlar birdir!” Hızla çekiyor ipi
gülümsüyor. Artık tek özlediği… Yakışsın, çok yakışsın
yakışsın kanı çekilmiş bileklerinize altın saatler

Bir kızıllık çöksün ufka… Beni seslemeyin! O, Ahmet Haşim’i ister

M. Mahzun DOĞAN

## Ömrüm

Tıka basa dolu sayfaları
Harfleri eğri büğrü
İmlası bozuk
Taşrada basılmış bir kitap

Ömrüm ah!..

Okuduğum en uzun yalnızlık

M. Mahzun DOĞAN

## Ramallah Ramallah

Menekşelerin anısı
göğün kalbi
nefesi ormanların
kanadını çırpa çırpa

Otlar susmuş sular susmuş
yeryüzü saati hangi bin yıla
Konma güvercin konma
bir yanardağ parmağımın dokunduğu

Yıldızlara sıçradı kan
Ramallah Ramallah!
Çocukların alfabesi
yeryüzü öğretmeni

kan sözcüklerden çekildi
nasıl soyunursa derisini yılan

Durdu göğün kalbi
ormanlar nefes nefese
Ufku emziriyordu kadın
yırttılar

M. Mahzun DOĞAN

## Rükû

Sonra babamı öldürdüm gidin görün
buzlu camlara yapışıp kaldı gölgesi
Bakışlarım maviydi trampet çalardım
en önünde kortejin kar beyaz eldivenli
Damatlık ipek gömleğimde kan sesi

Sekizinci bıçak darbesiyle ışıdı ezan
yakalandım her şeyin acemisiyim
sizi sevmemden belli korkuyorum güzden
Nasılsa yapıştıramam minarelerin deştiği yüzümü
aynaları kırdım hep tufan parmakuçlarımın değdiği
Nasıl oldu bilmem yaptım işte gidin

Her şey bulunan alt kat çarşılar gibi
nereye dursa yakışır hırçın gülümseyiş
izbe bir dükkânda muşamba örtülü
trabzanlardan kayar merdivenaltlarına sokulur
uyur çekmesinde küçücük ahşap masaların
Görün kuru titrek ellerin çektiği
bir kehribar tespihtir öldürmek

Kasaba akşamlarında yorgun sardunyalar
zifaf odalarına açılan kapılar gibi
öldürdüm işte dün gece yaptım bunu
ütüleyip astım gardroba dolunayı
koştum yalınayak size geldim
Tanırsınız tütün paylaştınız Kore dağlarında
aynı kadınla yattınız n'olur
karanfil sürün bıyıklarıma

Bahar satarım dese bir tüccar
sizi sevmemden belli inanırım
ceketimi düğmelerim simitçiler bağırsa
tepinse üst katta bir çocuk
iki saat korna çalsa züppenin biri
adımı seslese mübaşir. İnanmasanız da
öldürdüm dün gece yaptım bunu
Nasıl oldu bilmem öldürdüm işte
koştum yalınayak size geldim

Babamı anlatın bana

M. Mahzun DOĞAN

## Temmuz Ayında Annem

Temmuz ayında annem uykuya daldı

Ekinler sarışındı tarlada. Gök
çekti küreklerini bulunmaz bir limana
Unutulmuş bir köyde
küçücük mutfak pencereleri
el salladı. Babam
uzun uykusundan uyandı

Ladik'de bir jandarma, dayayıp başını
nöbetçi kulübesinin soğuk camına
sevdiği kadını anımsadı
kalbini banıp ayışığı mürekkebine
geceye mührünü bastı
Yürüdü posta katarı
Raylar şafağın şahdamarından fırladı

Temmuz ayında yeryüzü öksüz kaldı

M. Mahzun DOĞAN

## Yürürken Cıgara İçmemeli

1.

Anneme göre, bırak yürürkeni, kesinlikle cigara içmemeli
babamsa, efkâr dağıtır diyor, ama bazen

Sislerden mi çıkar, sislere mi gömülür Atatürk Bulvarı?
Bunu bir Rimbaud sordu, akşamın serin koynuna girerken gençliğinden
parmaklarının arasında cigarası yanıyordu

Usul adımlarla yürüyüp gittim aldırmadan
Yüz altmış kilometre hızla giden bir otomobilin rüzgârı
biçti düşlerimi. Fırlayıp düştü önüme bir James Dean
Karınca sürüleri dolaşıyordu dudaklarında
Cigara dumanından sararmıştı
dişleri tarihin

2.

Sevdim bir kadını, çok eski bir yüzüm dedi
sahaflarda belki bulunur bir roman
Aradım durdum, bu kaçıncı cigara yandı bitti, yandı bitti

3.

Ben bir çekirgeyim belki de
yüzyıllar öncesi bir minyatürde
Belki de Fatih'in kokladığı gül
Yok yok, bir Turan Erol resmiyim
yatık bir bisiklet sahilde

Çok eski çağlarda yontulmuş
ponza taşından bir Venüs heykeli
belki de. Belki de örgüyüm Penelopeia'nın elinde
örülürüm gündüz,
çözülürüm gece

4.

Yağmurlu bir günde öldü babam
dedi Seda. Yağmurlu günlerde insan yalnızdır
Yalnız öldü babam

Okul ne ki ölümün yanında
hangi üniversiteli daha bilgece bakar
babasız bir çocuktan

5.

Seni bu kalabalığın içinden çekip çıkaracağım
Zaten acemisiyim yüzmenin, üç kulaç atsam yorulurum
Tenim alışkın değil köpüklü sulara
Her şeyi unutacağım. Unuturum tüm sözcükleri
Seninle yeni bir dil yaratmaya

Yaka paça alıp götürecekler gündüzümü
Rüzgâr bir sessizliğe karıştıracak
Sensizliğe savuracak ömrümü

6.

ki öldüğümde ben
dansını sürdürecek baletler, balerinler
narin parmakuçlarıyla çizecekler ülkemin ufkunu
öyleyse neden
korkmalı ki ölümden

7.

Annem ki şimdi bir başka ülke
güzelliği ütopya

Benim annem kuş
dalgalandırır göğü

Benim annem çiçek
badem dallarından gülümser
baharda

M. Mahzun DOĞAN