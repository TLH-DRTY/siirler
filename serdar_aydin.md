## Serdar AYDIN

### Deniz
  Kıyısındaki -Issız Bir Fotoğraf İçin - Nedensiz Anımsatma

ay ıslık çaldı
				sessizce fısıldadı tılsımlı sözlerini
				çünkü acı girdi aranıza çünkü

		içsel bir sızıdır tereddüt
		pençeleri kanayan vahşi bir köpek
		trompetin tınısına gerilmiş
		tek hücreli canlı
		kamçısını sallayıp geçerken
		bir limana gömüyorum gözlerimi 
		bütün gemilerin sayrılığı gördüklerim
		kamusal bir rahmin yasallığında
		iğrenç salyasını saçan hayat
		nasıl bağışlatacak kendini
		işte haykırıyorum: 
b a ğ ı ş l a m a y a c a ğ ı m
		ağulu bir tılsıma dönen bu sürgünlüğü
		ağır işkencelerini günlük olanın 
umutlarımı yağmalayan aşkın ecesini
b a ğ ı ş l a m a y a c a ğ ı m . . . 

tel örgülerini geriyorum anıların
uçurumlar  yeşeren belleğimde
birikirken zamanın soğumuş kanı
balkonumdan sokağa sızıyor yüzüm
yüzümdeki bordo yılan usulca kıvrılıyor
başlayan hiçliğin simgesel ayini
sözün kışkırttığı yanardağ
doğasal bir kargış
           dağlayıcı ulağın söylediği

şarkılar:

boş inançları romantizmin
birdenbire katılaşıp savrulan
ürkütücü gözleri mermerden kadınların

şarkılar:

sonrasız birer leke
anımsanmak istenmeyen
gri...gece mavisi...bordo
bir müzik kutusunun kenarında kırılan

geçmiş:
                                                                                                                   
ölü kız çocuğunun yeşil gözleri
piyanonun kara tuşlarına saplanan
caz ve konyak ayini
yavaşça yitiyordu
lağım kokan  sokağın ortasında
içinde eridiği bedenin sıcaklığı ürpertirken tenini
ürkek bakışları nedensizce uzuyordu
lambasız sokak lambasının ölü ışıklarıyla çiftleşen gözyaşları 
öptüğü dudakların çatlaklarında kaybolurken

yürüdüler...

sonsuz gecenin vicdanında
yıkayıp kanayan gözlerini
kafesine kapattılar vahşi hayvanını karanlığın
ay ıslık çaldı
sessizce fısıldadı tılsımlı sözlerini:

çünkü acı girdi aranıza
ve Danton'un kesik kafası
aydınlattı ihtilalcilerin yalan ufkunu							anlamalıydınız
Macbeth uykuyu öldürmüştü
ve unutuş  öğretilemezdi
hiç kimseye

bir çöl geçmişti o an...

ayın gözeneklerinde ateşler yanıyordu
tarihin göğermiş alnında 
kör bir şarki
bozkırın ortasında acemi bir tay gibi
akrebi ölü bir saat gibi inliyordu
zamanın hayta başlangıcı parke taşlı sokakta
yanlış bir kurgu muydu yaşanılan
seni seviyorum tiratları yankılanırken soytarılar sahnesinde
çağını şaşırmış tragedya kahramanları
maskelerini birbirine karıştırıyordu yeni yetme bir kızın
siyah gözyaşları koyulaşıyor
gece gözlerini kapatıyordu
karanlığın çocuğu baykuşlar
soysuzca gülümsüyor
ruhumu kabul etmeyen ölüm meleği
canını alıyordu Cordelia'nın

birdenbire...


yıllar önce gidilmiş bir resim sergisinin
katalogu genleşiyor ellerimde                                                                                                       
çifte yalnızlıklarla örülü bir duvar
odanın tam ortasından uzanıyor yokluğa
iki sesli ayrılık şarkıları
uzak bir köpeğin kulaklarında çınlayan
korkunç katliamlar tarihi
kaçışın olmadığı bir sürek avıdır
sözcüklerden başlayan ve onların
genişleyen evreninde büzüşüp kuruyan
b e l l e k
arı sözcük gömütlüğü
düşlerinizin ve yolculuğunuzun gelip saplandığı kara kuyu
ordasınızdır
son tümcenin apaçık düzensizliğiyle
saçmanın ağır yükü altında
rotasını yitirmiş zavallı kırlangıç
koparıp atmıştır kanatlarını
orada 
zamanın sonundaki ada da
Ortodoks bir rahibin rüzgar gülü kırıktır
leylekler geçmektedir gökyüzünü süpürerek
dudak parçaları savrulur denizin pürüzsüz maviliğinde
soytarılar yeni bir panayır arar
saygısızca dolaşırken sokaklarında kentin
uğursuz iblis sakalını sıvazlar
tarihin en pis gülümseyişi bulaşır
çocuksu soytarının suratına
panayırlar ölmektedir
trençkotlu yaşlı adamlar
saldırgan bir şefkatin peşinde
izini ararlar geçmişin

oysa bir ağustos böceğinin uydurmasıdır geçmiş

ıssız bir fotoğrafın anımsayamadıkları
eski yol haritalarındaki yitik deniz fenerleri
yıllar önce gidilmiş bir resim sergisinin 
katalogunda unutulmuştur

(yalnız bir yolcunun içsel konuşması)
 	
	yeni kesilmiş bir kavak ağacının 
	kurumuş dallarında unuttum çocukluğumu
	kulaklarımda eskil bir tını
	kimsenin duyamayacağı
	güneşli orta çağ aryaları
	kadının yüzüne düşen
ağlayan gündönümü	 			 				yakasında deniz iskeletleriyle
                                                                                                               
neydi yitirdiğimiz
nemli dudaklarımızda
tenha unutuşu mu çölün
yabanıl yüzü mü prensesin		
	ışıl ışıl ay taşları 
	aydınlatırken ellerimizi
	tanıyamıyorduk şaşkın yüzlerini ölümün
							
birdenbire  derinleşti  kâbus
yüzyıllardır ölü bir köpeğin bilinci nesneleşirken
ay ıslık çalıp
sessizce fısıldadı tılsımlı sözlerini

çünkü acı girdi aranıza
ve Danton'un kesik kafası
aydınlattı ihtilalcilerin yalan ufkunu
anlamalıydınız
Macbeth uykuyu öldürmüş
Cordelia çarmıha gerilmişti
ve unutuş öğretilemezdi			 		 			           kısa pantolonlu o karaşin çocuğa...
			

güneş çıkar
aydınlanır parke taşlı sokak
herkes uyanıp yüzünü yıkar
bahar gelmiştir artık
yeşil erik yenmeye gidilecektir
sıska bir şarkıcının öğrettiği şarkılar söylenerek....

Serdar AYDIN

### Dönemeç

(yitirilenler için blues*)

		karaderili kadınlar
		gece karası sesleriyle
		şarkılar söylüyorlar
		zamanın çukurunda
		dibe çökmüş gözlerini kırpıştırıp
		yarattıkları geyikleri öldürürken
		sese dönüşen lanetleri
		boynuna asılıyor bütün sokakların
		sokaklar dünyanın kaybolduğu
		baştan sona inkar olan sokaklar
		ayak izleri olmayan ruhlarıyla
		şarkılar söyleyen geyik ölüleri
		kara derisini soyarak gecenin
		cinnetine ad bulmaya çalışanlar
		olsa olsa bir şiirin kovulmuşları
		karşılarında utançla ağladığım
		intiharın güzel çocukları
		ben hiç hatırlamıyorum çocukluğumu
		yaşadığımı ya da öldüğümü bilmiyorum
		sonsuz iki uzam arasında
		çatırdayan bir evren modeli hayatım
		güneşlerim çoktan öldü
		gece karanlık ve ay bir yara
		üstüme çöken karabasanın adı
		hayat galiba
		bilmeden dokunduğum
		şakaklarında kestane ağaçlarıyla
		dans eden şizofren
		kesik elini fırlatırken bana
		gözlerim düşüyor asfalta
		gördüğüm yapışkan bir karanlık
		beni içine alan dingin durum
		oysa içimdeki her şey çıldırıyor
		organlarım birbirini vurmakta
		kalbime sahip olamıyorum
		ve zavallı beynim
		anlamaya çalışırken bütün bunları
		memelerini sıktığım hiçbir sözcük
		şefkat göstermiyor bana
		çocukluğumu hatırlamıyorum
		babama seni seviyorum dediğimi
		sevgilimin neden ağladığını
		bilmiyorum
		bir gözyaşının belleğindekileri
		hiç mi öğrenemeyeceğim
		aşk neden çarmıhına geriyor beni
		kalbimi söküp fırlatsam
		ve unutsam bütün sözcükleri
		sevgilim daha mı çok sever
		mutlu olabilir miyim
		ay düşer mi üstüme
		karaderili kadınlar
		gece karası sesleriyle
		hiç durmadan şarkılar söylerken
		kararıp tenimden içime sızıyorum
		bulduğum bir HİÇ
		uzamından kurtulmuş zaman ölüsü
		eskidiğim limanlar ve tuzun çürüttüğü
		kalyon iskeletleri
		yelkenleri paçavra ve umutsuzluk olan
		deniz yorgunu gezginlerin ölü yatakları
		Don Kişot'suz yel değirmenleri
		içimdeki çökeltisi yitirdiklerimin
		kederin dilsiz kalma isteği
		çünkü susmalıyım ve sormamalıyım
		kıskanmamalıyım hiçbir bulutu
		bulutlar kardeştir ve gökyüzü yurdudur onların
		oysa bilsen gökyüzünün gözlerin olduğunu
		ve çoktan ölmüş güneşlerimin yerinde
		bir tek güneşimin sen olduğunu bilsen
		belki daha çok seversin beni
		ve belki de anlayabilirsin
		ama çocukluğumu hatırlamıyorum
		babamın seni seviyorum dediğini
		yaşadığımı ya da öldüğümü bilmiyorum
		sevgilim gözyaşı ülkesinde ağlarken nedensiz
		genç cesetleriyle acılarımın
		her bayram konakladığım mezarlıklar
		yanıt değil hayatın niyesine
		beynimde dolaşan bu kurşun
		gözlerimdeki 	cam kırıkları
	kendimi incittiğim gözyaşların
		ölen güneşlerim yani
		yeniden tanımlarken karanlığı
		anlıyorum ki ay irin dolu bir yara
		ve gökyüzü üstüme çöken karabasanın adı
		gömüldüğüm bu bordo koltuk











		karaderili kadınlar 
		gece karası sesleriyle
		şarkılar söylüyorlar
		zamanın çukurunda
		dibe çökmüş benliğimi ararken
		ay.......düşüyor üstüme....




					
		* Bessie  Smith  ile düet yapılacaktır.

Serdar AYDIN

### Yalnızlık

April' in Paris, sonrasında 


tersinen anılar öncesi
bir damla gözyaşıydın sen
ürkek kara kırçıl
gidişinle
akrebinden sızan elveda
anlamanı ararken
boktan bir hayat eskizi gibi
kıvranırdım...
                                                                                                        
çırpınan acının içinde
bir damla gözyaşıydın sen
kirli kara kırçıl
yokluğun irincesi gibi
sevişebilir miydik
tarihin izdüşümüyle lal
aşkların apış arasında kısa
hoşçakalıyla...baharın


öpüşürken kendine soytarı
bilmeliydin
pörsümüş sözlerinden arta kalandı
aşk
yalnızlıktan kudurmuş
bedeninde leşini arayan aşk
hazzın köpeği aşk
utanç senindi
sevgilim
         teninin soytarısı kadın...

Serdar AYDIN

### Yokluğunda - I

eskimişti ay
aşklarda
yokluklar yaşlanmıştı
şaşkın ve acemi
bir anlamını bulabilseydik
ihanetin
çürümezdik...


kör bir deniz 
yürürken
Ortodoks kokusu
gövdenin 
ayrıntısı doğa kadın
sevgilim
bir anlamını bulabilseydik
yokluğunun
ağlamazdık...


ilkel erilliğin
kara kargaları kara
sözcükler
birleştirici ulaklar
memelerin
kendine batan
yatalak kirpi
gülümsemesi metal
kadın
içine al yalnızlığımı
beni ve sokaklarını


kirli sarı kerhane
yankısıdır yalnızlığın
beden
anlamını yaratan
burgaç
sarmal kıvrım ve
kıyı üzünçlü
dram...

Serdar AYDIN

### Yokluğunda - II

adamlar
yürüyorlar
ve kadınlar
ellerinde yağmur
şövalyeleri aglayan
ürkek kentlerde
aşk
tükenik su...
                                                                                                 
sessizliğin
susku ovaları
boynunda uzanan
bir tanrının gözbebekleri
dilimin ucunda
kaygan ve ötelenmiş
kadınlığın
beni kapsıyorsun
kadınım,
dilin
hiç açmamış bir sardunya
meditasyon yapan
budha sureti
dilin
bir nice anlam
belleyemediğim
gözlerin
kara ay büyüsü
ağzın
ıtırlı mayıs bahçesi
dudakların
iki gece imi
ve kaygı sözü
memelerin
çılgın yurtsuzluğumun
korkulu anları
çocukluğumun
pamuk helva düşleri
sesin
katledilmiş bir halkın
en kederli ezgisi
susuşun
umarsız ağlaşması tanrıların
sonsuz okyanus çayırlarında
mavi gözyaşı
kadınım
varoluşum
tükeniyoruz...

                                                                                                     
basit bir ayrıntı
bütün sözcükler boyunca
seni sevdiğim
arsız duygulanışım
ve şiir
kendimi gömdüğüm
sen...sizliğim...

Serdar AYDIN

### Yokluğunda - III

(ses...)


susku 
putlarıyla bilinmez
uzun bir soru işareti
aşk
yalnızlığı çoğaltan
aşk
ıssız bir köpek leşi
parmak ucunda
dokunduğum kesik
derin ve derin
acı...

                                                                                                   
geometrik karmaşa
penceresinde beyazın
ay negatif
ışın solungaçları
titreyen boşluk
intihar
artığı aynalardaki
açmaz...ölü kaltak
konuş
iri gözleri belleğin
bir sözcük
umarsız
bir ses 
kanarken
usanç
çiçek açıyor
sensiz gibi
iğrenti
tek kuralı yaşananın
umut-cinnetin apışarasında
          düzüşen söz'de benliklerden
          arta kalan döl atmığı-umut diyesim
deliriyorum
d.e.l.i.r.i.y.o.r.u.z...

                                                                                                       







iki sıvısı aşkın
döl ve irin
dilsizliğimin sözcükleri
dağlarda dolaşan ölüm
menekşe kokan
sesleniş; celladım ol ey 
           	   sevgili
                    			orospu
             	hayat; ey aşk
gözlerime işeyen hiç'lik...



sonlamasında an'ın
varsıl bir sözcük
saçların
bir okyanus düşü
özlemin
aksak söylencesi baharın
kana şimdi...

Serdar AYDIN

### Yokluğunda - IV

(aşk...)

ney 
di'li zamanlarda
çürüyen giz
ney'di
uzayan güdümlü ses
kuleleri parçalanan bozkır belki
yüreğim
ney'di aşk belki
sessizliğin...belki
sözcüklerin kangreni
aşk
ritüel düzüşme erki
yalan ve ihanet güncesi
aşk
ney'di
yokluğun gerisine sarkan
pişmanlık..belki acı
kuleleri parçalanan
bozkır...ney'di
söylenemeyen 
aşk'tı
kancık bir itin
doğurgan tasarımı
içimde
ağlamak duygusu
boğulan
bir çocuk sesi
unutuş
terörize edilmiş vahşet
duyusal imi aşkın
teorize şiddet...
	                                                                                                       
zaman ölüdür
kaygısı şaşkın dil
çolaktır
kırılır
ses
öfkeye dönüşürken
çağrılı soğuk deniz
mavidir
öl deyince su
saydam buyruk
buzdur
kırılır...aşk
kırgınlıktır...			Serdar AYDIN
                       					temmuz-97

Serdar AYDIN

### Yokluğunda - V

(bir aşk için söylem denemesi)

deniz 
ölü urganların ucunda
çırpınan
istavrit gözü
deniz ve kadın
ikicil töz...


mecazları acı olan aşk
üreyen cinnet ilmi
içindeyken senin
gördüğüm düşler
gövdenin kapılarında
onulmaz direnişi
kadınlığının
bir başına...
	
                                                                           
ve aşk sevgilim
umarsız bir tutkudur
diyen sesim
rahminin duvarlarına çarpıp
dağılırken orgazm çöllerinde
kaç günah daha çoğalırdık
kim bilir...

ayrılık
yaldızlı gece
gülümserken
duvara asılı yüzün
kanardı yokluğun
ve aşk sevgilim
umarsız bir tutkudur
diyen sesin
saplanırdı usuma...
                                                                                                     

anlamıştık
bulut üşümüştü
aşk 
umarsız bir tutkuydu
gülümserken
güneş de utanırdı




gittin
içime çöktüm sonra
içime döküldü
bütün kemiklerim
pelte benlik ölü
gök
iki parça
yalnızlık
iki parça 
umut
gözlerime inen
kara bir örtü
yokluğun
bir sokak betimi
yalancı bahar ihaneti
yanılmıştım
hadi şimdi
g...i...t...

Serdar AYDIN