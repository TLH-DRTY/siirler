# Ömer ŞİŞMAN

##  Billigrafi 

anlamsız bir kelime açtı sol avucumun çizgileri
buruşuklarından açılan bir mektubu öper gibi
değdirir gibi dudaklarımı: billigrafi
Billigrafi kardeşim!
sapa sokakların düşülesi çukurları gibi
kalbimi bir yere saklamışım
örtüp gözlerimi 'kimim ben?' demişim gibi
billigrafi billigrafi billigrafi
Uyum içinde ve göz altlarımı parmak uçlarıma bırakarak
Sonsuz kum tanelerini yorgun aksak eşelercesine:
bil - lig - ra - fi...

Ömer ŞİŞMAN

##  Evren'in Kalbi 

"Hangi hüzün ömürle sınırlı
Hepsi dönüp duruyor,
Ve acıtıyor Evrenin kalbini
Zaman, uzam tanımaksızın" 

Her bildiği yaşamdan insanın,
Biraz ölüm kıyılanıyor ömrüne, biraz acı

-Bu cihanda bıraktığınız aksiseda, güzel efendim,
 Çarptıkça yakıp dağlıyor kalbimi

Bir yıldız titriyor,
Dağ başında üşüyorum, yazgımız bir.
Matemini düşünüyorum, geceden kara, gözlerinden kara...
Senden kıyılanan acıyı!..

-Sizsiz ben, canım efendim,
 Sükûnete, o soylu acıya müptelayım
 Ve varıp varacağımız ölüme

İdare lambasında ancak görebiliyorum,
Buruşuklarından açtığım bir kâğıdı,
Sana yazmışım, geceymiş yine,
Son satırda eğiliyorum:
"Sen bir acıçiğdemsin!.."

Doğruluyorum,
Titrek alevinden usulca alıyorum gözlerimi,
O an görüyorum işte,
Gecenin karanlığından ağanı.

Ömer ŞİŞMAN

## Kanadım

KANADIM

Adımladığım her yer kanadı
Dokunduğum her yanın...
martıların ünlediği,
leoparın sustuğu,
tavşanın donduğu kanadı

sakallarım uzadı çok uzadı
durdum baktım,
upuzun yüzlü ihtiyarlar ölmeye uzandı
hayat... Kanadı!..

elimi yıkadım ellerimi 
yıkadım çok yıkadım
silindikçe izler yoktu ten

tarihöncesi bir kahkaha
(ki kırık bardak gibidir)
sessizce sevdi kalbimi.
kahkaha, tarih ve kalbim
(onlar ki üç kanayanı ömrümün)
ağlayarak sevişti
kanadım!..

Ömer ŞİŞMAN

##  Kül 

Dön kül gibi önünde gülün
Savrul ağlamaya teşne çocuk kalbinle
Dökül, dibi bulansın bir uzak denizin
Bir tayfanın ayağı kaysın, kaderin...

Sır ta yüreğinden yayılsın
Bulansın Tuna'da
bir kara kuğu
Dağılsın!..
Elim yağmurla sevişirken saçların
Değmeyecekse, varmasın sırtına da

Ömer ŞİŞMAN

##  Kuyu 

Salındım karanlığın koynuna bakracıma sığınarak
Karanlığın hem koynu hem bekçisi kuyuma...
Saldılar yavaş yavaş, saldılar ağlaya güle;
Salındım...

Alacakara taş duvar,
Yosun, balık alacakara
Örümcek ağları ölüm beyazı

Çocukluktan kalma düşler,
Kâbuslar var,
Durmadan, durmadan damlayan kan
Dilini değdir damlıyor,
Bak damlıyor,
Kanım bu
Benim kanım

Damlarken kan, dönüşüyor bakraç
korkunç bir kuyuya...
Kuyunun içinde bir kuyu!dur artık sığınağım

Tepedekilerin salacağı yeni bir bakracı
beklerken haykırıyorum:
Her her
Yan yan
Ku ku
Yu yu...

Ömer ŞİŞMAN

##  Şiir Kuranın Dramı 

"Kulağa özgü bir hastalıktı şiir,
Tutarlılık yetmezdi; çocukluğun
Cehennemi gibi bir şeydi: yeniden denemesi gerekti"

Ölüyorum
Ki her ölüş
bir s
a
        v
  r
	  u
   l
          u
  ş
  	   t
   u
r.

Hastayım. Tüm hastalıklarından
Çocukluğuna artanım
Duyulur duyulmaz bir ses
boğulur içimin ırmaklarında ve gecenin.

İçine kıvrılan adamlar çokmuş
Çokmuş öyle kadınlar
Ben ne zaman kıvrılsam içime
Bir şey beni savuran:
Çocukluğun cehennemi gibi.

Ömer ŞİŞMAN