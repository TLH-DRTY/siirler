# C. Hakkı ZARİÇ

##  Belleğim Ve Sıfır 

Paslı bir ilkbahar unutmuşum içimdeki sızıda
Uçurumu anımsatıyor çiçek açmış erik ağaçları
Unutmak için yeni çıkmazlar bulmaya çalışıyorum
Çatıdaki yosun, bacalar, kırılmış kiremitler
Sevgilisine ellerimle gönderdiğim kadın, sevgilim
Şeytanla sevişen soysuz yaz
Çocukları saymıyorum şiir okuduğum duyarlıklarını
Sevdiğim ve özlediğim herkes alçakmış biraz
 
Evcimen, uyumsuz ve mülteciyim doğduğum ülkede
Siyah bir leke gibi yaşıyorum bu kentte
 
Çıplak ayakla betona basıyorum ey kış
Cinayet planları kuruyorum maskemin altındaki yüzümle
Bıkkın saadetlerin kapatmasıyım, evet
Çiçekleri huzurdan karmaşaya doğru suluyorum
Nereye gitsem kuşkulu yalnızlığımın acımasızlığı
Hayatımla restleştiğimin farkında değil kimse
Bu yüzden bomboş sokaklarda sarhoş ve kalabalık dolaşıyorum
Çocukları saymıyorum kirlenmemiş yalanlarını
 
Anlamıyorum anlamıyorum anlamıyorum
Neden külliyen mantıkla donanmıştır kimi kadınlar?..

C. Hakkı ZARİÇ

##  Gözlerinde Rehin Kalsın Gözlerim 

Bu haklı isyan sürdükçe 
Ölenlere ağlamak usandırmaz insanı 
Ama her gün aynı tonda 
Gül-eme-mek bıktırır 
 
Kalırsan 
Muhasebecinin oğlundan çaldığım uçurtmayı 
Uçuramadığım gökyüzünün masum rengini 
Anlatırım sana 
 
Gidersen 
Şulesi mengeneye alınmış 
Çoğul düşler diyarında 
Kırık dal aryaları kucaklar seni 
 
Şaşırırsın 
Müphem bir karanlık cöker içine 
Hiçbir (kapalı) mekanın yüzölçümü 
Yeterince geniş değildir 
(hayvanlar için bile) 
 
Kalırsan ayakkabısının bağcıklarını 
Sokakta bağlayarak eyleme koşan gencin 
Hapishanede yazdığı şiirleri okurum sana 
 
Gidersen 
Yanağındaki elma şekeri sevinçlerin 
Talan edilir haramilerce 
Tavan arasındaki ilk patiğini bile 
Anımsamaya firsatın olmaz 
 
Yalnızlığın sana abanır 
Sen halvet mekanlara abanırsın

C. Hakkı ZARİÇ

##  İkimiz Birlikte 

Kapıları öfkeyle iten çocukların ellerine bakıyorum
Su içen uzun boyunlu kadınların göğündeki bulutlara
Uçurumları derinleştiren yağmur damlalarına bir de
Yıkıntı veren güleçliğine geç gelen sevinçlerin
Takvimlerle aramdaki uzlaşmazlığı anlamıyor kimse 
 
İkimiz birlikte baksak aynaya daha iyi olacak her şey
Aşkın kıyıcılığı bir sandalla açılacak bitimsiz deniz yolculuğuna
Sesinin ezgileriyle bir şarkının yorgunluğunda dinlenip
Güz’ün renklerinde yer bulacağım mekânsızlığıma
Günler uzayacak, canımı yakmayacak sarışın akşamlar
 
Yayvan m ağızlı kadınların çürük dudaklarıyla gülüşleri
Solmuş gülleri ışıtmayan deniz fenerinin fanusundaki buğu
Her gün 20 Mg Fluoksetin dinginliğiyle unutuyorum
Aşınmış sözcükler kalıyor aklımda yalnızca
 
İkimiz birlikte dinlesek aynayı daha iyi olacak her şey
Kilitleriyle boğazıma sarılan zamanın hükmü yok olacak
Soluğumun kokusunu duyumsayacağım sönmüş ciğerlerimde
Seni sormayacak bana hiç kimse, uzun bacaklı kadınlar bile
Mekânsızlığıma yer bulacağım baharın renklerinde
 
Bitimsiz heyecanla tutunduğum kitaplar ve
Aydığım bu sürükleniş eskitiyor neyim varsa
Belirsiz döngüsünün içinde beni sallayan deprem
Ne zaman bitecek, ne zaman yıkılacağım belli değil
Takvimlerle aramdaki uzlaşmazlığı anlamıyor kimse
 
Öldürülen mahpusların bedeni gibi paramparçayım
Uykularımdaki ağırlık her gece biraz daha çöküyor üstüme
Yaz mevsimini mutlu anlarımdan sildikçe cellatlarım
Aşkına abanıyorum, aşkına abanıyorum, aşkına abanıyorum
İkimiz birlikte sevsek aynaları daha iyi olacak her şey !..

C. Hakkı ZARİÇ

##  Islak Kül 

Bu kadar gökle yetinmemeli 
Beyaz rüzgârlar aramalı 
Ya da 
Çamur selinde sürüklenmeli.... 
 
Islak kül biriktiriyorum sıfıra doğru giderken 
Alkış, o beyaz gürültü ellerin arasından çıkan 
Yaldızlı çerçevelerin içindeki yasaklar listesi 
Biter törenler bir gün aşırı can sıkıntısı kalır 
Yenmek ve yenilmek için yeni bahaneler aranır 
 
Kendisini sorun çözmeğe adamış adamların adımları yorulur 
Yaşlı mevsimler gelir, heves güzün alnında sarışın bir yaprak olur 
Gölün huzurunu kaçırır sektirilen taşın sıralanan dalgaları 
Moda sözcükler, kof ahlak ve ürkek bakışlı kadınlar unutulur 
 
Islak kül biriktiriyorsun sıfıra doğru giderken 
Biliyorum unutulur eldivenli uşakların zorunlu uysallığı
Intihar sevicilerinin yeşil renkli kalemle yazdığı adları 
Cebimde taşıdığım kibrit, o yangın çıkarma tutkum 
Bir klavsenin çığlığıyla irkilişi yalnızlığın elbet unutulur 
 
Su sıvası dökülmüş duvarların nemli burukluşuyla 
Gri saksılarda domates yetiştirip siyah saçlarını uzatan 
Mahpusların hücrelerine konuk oluyorum unutmadığım mektuplarla 
Kalemlerimin tümünü apansız sebil ediyorum gardiyanlara hınzırca 
 
Islak kül biriktiriyorum sıfıra doğru giderken 
Saten dokunuşların sızısıyla uyanıyorum 
Her gece biraz daha acımasızlaşıyor karanlık 
Cinayet girişimi gibi sabahın küfürlü yüzü 
Burdan öteye yol yok diyorlar, bağırıyorum 
 
Dargınlığı uzun süren babaların suskunluğu kadar büyük 
Uykusuz gecelerde üşümek ve düşünmek kadar kaçınılmaz 
Kış kadar giyinik, karakol kadar çıplak 
Zaman kadar soyut, zaman kadar gerçek 
 
Biraz daha gök, daha gök, gök! ..

C. Hakkı ZARİÇ

##  Keşke Hiç . . . 

Ayazdım, azdım... Azıksızdım
İçimde sırasına koşan şiirler vardı
Zamansız çalmasaydın kapımı
Esmer gülüşünle mıh çakmasaydın günlerime
                gelmeseydin


Zift ile karıyordu kendini gece
Gitmek uçurum, dönmek aramamanın yalvarısı
Vazgeçmek senden, pişman olmak
Yarını göremeyenlerin kör tanrısıyla zar atmaktı
               gelmeseydin


Sarışın rüzgârlarda soluk benizli şiir eskizleri
Çorak zamanlarda kendisi için kanayamayan aşklar vardı
Yanılsamaların sonbahar yüzünden geçiyordum
Hilebazdı siyah dokunuşlar, cinayet kokuyordu
               gelmeseydin


Tenimdeki kilim deseni yaralara
Kıymık gibi saplanan yağmur damlaları
Pembe kokusuna dikenini saplayan gül
Elgin sözcüklerden payıma düşen kül
Bakır şimşekleriyle kahkaha atan
Gökyüzüydü tek paylaştığımız
              gelmeseydin


Mezatta hırpani bir sözcüktü vefa
Yokluğunun tadı kusursuz ve gölgesiz gri
Unutmak çağımızın en masum duldasıydı
İntiharı ve hiçliği anımsatıyordu unutulmak
              gelmeseydin


Yine de yeniden gelmeseydin
Hafif tebessüm iç kanamalı yüzümle
Serçeler gibi sabahı bekletmeseydin bana
Ayazdım, azıksızdım... azdım
             gelmeseydin


Gözlerimdeki forsaya toprak tadında mavi bakmasaydın


                                                 Keşke hiç!..

C. Hakkı ZARİÇ

##  Sıfırın Tekrarı 

Raylara atılmış bir frezya görmüştüm rüyamda
Üstüme sinmiş gar kokusundan tanıdılar yalnızlığımı
Maviye boyalı karakol kapılarında geceye yakalandım
Döndüm işte kaçak yaşadığım o şaşkınlıktayım
Adımı düşüremedim arama tutanaklarının kuşatmasından
 
Suların şarkılarda gezindiği dinginlik
Sandalın denizde dalgalanışı, kendini tekrarı dalganın
Bir kadeh rakı, sabahı yok bir beyaz yağma
Yokluğunda her yer herhangi bir yer
Ha perdesiz pencereler ha sorgu odaları
 
Yokum işte yokum anlamıyor musun
Ölümü bekleyen yaşlı adamların duyuşundaki beyhudelik
Okula giden çocukların adımlarındaki mahmurluk gibi
Yokluğunda her kadın herhangi bir kadın
Tekrar ediyor içimde sıfır kendisini, gel artık
 
Gülüşü olmayan aynaların zalimliğinden
Beladan, boş vermekten, aranmaktan
Geçmişimden, kimliğimden, sıfatlarımdan
Otel adları ezberlemekten bir de yoruldum
Müşkül, kördüğüm ve sitem doluyum ayak seslerine
 
Tut elimden, dilimi ağzındaki kâğıdın üstünde çöz
Tekrar  ediyor içimde sıfır kendisini, gel artık!

C. Hakkı ZARİÇ

##  Sis Ve Tuz 

O'na, sıfırda kalana veda şiiri... 
 
Uyku tutmuyor kaçışı olmayan tanıdık sabahı
Açık kapılardan hâki ayak sesleri sızıyor
Tabana çöküyor tavan, sis kaplıyor her yanı
Hayata Dönüş Operasyonu’nun gri kurşunlarıyla
Hasar tespit tutanakları yazıyorum ömrüme
Kan soluyorum, öğürüyor, kusuyor ve soluyorum
 
Soluyor penceredeki begonyanın yaprakları
Zayıfladıkça gözleri büyüyen ölüm oruççuları
Küfre yaslanıp ayakta durduğum anlar soluyor
Suratımda kahkahaları patlayan kırık aynalar
Ve horozu kalkık tabancaların maskeli tehdidi
Parçalanmış bir kafatası düşürüyor kucağıma
 
Her kıpırtıda serçeler havalanıyor içimden göğe
Soğuktan titriyorum, parmaklarım uyuşuyor 
Gözleri bağlı kuzeyin, oldukça yavan ve yalancı batı
Buz tutuyor gülüşüm ağzımda, buz tutuyor, buz
Anları düşünüp anlamlar aramaya çabalıyorum
 
Dolanıyor sığıntı halinde, derinliğini arıyor gün
Her şey bir ayrılık armağanıyla adlandırılıyor
Bir kadının salı sabahındaki vazgeçilmez güzelliği
Hayli baş ağrısı, elleri havadaki yenilgi
Kalın bir çift çorap, öksürük nöbeti, boğulma anı
Tuz sonra, sağanak halinde tuz, tuz !..

C. Hakkı ZARİÇ

##  . . . Ve Sis 

Gölgesinde çınarları dinlendirdiğim kadının
Gülüşü rütbeli ve tenekedenmiş meğer
Evvel gökkuşağı ve masum sanırdım
                     Neden


Unutkanlık ile hiçlikteki çalım
Alaysayan yoksamanın sesindeki tehdit ile
           koyu nefret
Gözlerime saplanan buz saplı bıçak mıydı


Ey esrikliğimi üşüten naftalinli dokunuşlar
Kötürüm kalıp yargılar
Ve imgelerimi yoksamak için örülen nevrotik duvar
Senin hesapsız tutkunun ben miydim
Aşka dair huzurlu şiirler yazan
Çulsuz ve sikloid şairin miydim


Tıpkıbasım morluklar tenimde usturalarını bilerken
- Ağzı sıkı gecenin ardındaki
Gizi saklayan bordo tül söylesin - 
Bir serçenin ağzını öperek
Kısrak sözcüklerin başharflerinde
Sabahlara kadar susan ben miydim

Yeşilden ötesini yoksayan
Ömrüne tek sesli sis çeken miydim


Ölümün menzilinde dinlediğim buhur kokulu gün
Uçuruma savurduğum ceylan sekişli tedirginliğim
. . . AŞK!                     diyen
YANILAN                      . . . VE
Şakağıma dayalı soruların tetiğini epriten
İşaret parmağımdaki kırmızı ünlemdim


Meğer gelincik tarlasını darmadağın eden
Fırtına sonrasıymış sevdiğim
Simsiyah saçteli inceliğinde kördüğümler çözen
Kendini aramayanların kavuşacağı yer SİS'tir
Diye yazan benim ama


Yoksa yine buzun üstünde miyim?..

C. Hakkı ZARİÇ

##  Yalanlayış 

"Nasılsın" "-İyiyim!" kadar yalandım
Anahtar deliklerinde susanlar her neyse onlarla oyalandım
Geniş zamanın daralmayışı artarak sızladı içimde
Bıçakladığım perdelerin yarasından sızan bulutlara yaslandım 
 
Yalnızlık arayışı kadar yalandım
 
Bu yüzden yıkılmış kadınları sevdim ben
Sevinçleri çalınmış ürkek, lirik kadınları
Çoktan büyümüş ceplerimde küçük çakıl taşları!..

C. Hakkı ZARİÇ

##  Zona 

Uysal bir ormanın uğultusunda kaybedilmiş
patikayı kim arar
Herhangi bir mevsimin sonuna doğru
kim özler ilk şiirlerini
Baş dönmesi, karmaşa bir de kör olma isteği
Zona; sırtımda taşıdığım bıçak izleri sıkıntımın
 
Karşı kıyıdan gelen ışık seslerinin içindeki gizin tılsımı
Uzaktan görülene olan kemirgen merak,
nereye dökülür ırmaklar
Kim koydu bu ömrü müziksiz bu kentin kupkuru yerine
Zona; göğsümün duvarına asılı yaraları sıkıntımın
 
Yine deniz çekilmesi boğazımda, çaresizliğimin armağanı
Rıhtımlar, yokolmak için gitmenin sağanaklı duldaları
Avlulardan yükselen kuşların ürküttüğü yaprakları serinliğin
Zona; ürpertili uçuk izleri sıkıntımın
 
Şehvetli bir kadının tanrısı ve imzasız mektupları
Sokaktan gelen ayak sesleri ve kokuları ıslak çiçeklerin
Bakmayan, dokunmayan, sevişmeyen yalnızlığım benim
Zona; okşayamadığım yara izleri sıkıntımın
 
Bağırmaktan başka dil bilmeyen tiranlar
Reklamlardan aşırılmış çok sevimli gülüşler
Yapaylık, adına ben'ini sormayanlar
Zona; sustukça çoğalan kabuksuz yaraları sıkıntımın
 
Günün ilk dakikalarında dikilen bir fidan gibi
Bir Ege türküsüyle yan yana olmak gibi
Bir intihar girişiminden sonraki ilk duyuş gibi
Bir çift dudağın dokunuşuyla iyileşir kimi yaralar
 
Hatta zona !..

C. Hakkı ZARİÇ