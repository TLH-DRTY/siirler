## Oğuz TANSEL

### Adamlar

Adamlar; yolağzında çömelekalmış,
Alınları, elleri çizgi çizgi;
Zincirlenmiş gibi düşüncelerden
Kaygılar içinde yüzleri.

Yüreklerindeki ateşten habersiz,
Gözlerinde toprak özlemi,
Yıllar yılı çağlamış
Başı boş sularca elleri.

Adamlardan güneşi içinde bulan,
Dumandan sıyrılmış dağ gibi;
"Bize uyuşukluk yakışmaz" diye
Doğrulup gürleyiverdi.

"Yaşamak için geldik dünyaya,
Yaratabiliriz iyiyi, güzeli."
Günlük güneşlik kesildi yol
Kararlı gözleri.

Oğuz TANSEL

### Ayrılık

Bir tren düdük çalarak gitti,
Bıçak bıçak poyraz esti dostlarım.
Ezildikçe ezen bir dağ içimde,
Güz sonu bahçesine döndü dört yanım
Salkım salkım, yumak yumak düşünce.

Salkım söğütlerin düşüncesi bende,
Acısı yüreğimde ayrı olmanın
Başımda kavak yelleri eser esmeye
"Saat on bir veya yarım"
Salkım salkım anı, yumak yumak düşünce.

Bilinmez bir yolculuğa çıkmalıyım
Kömür gözlü esmerim, karanfil saçlım:
Sen bir yana, dünya bir yana.
Yeni türküler söyleyecek dudaklar,
Dünya, kötü oldu bir defa daha.

Işıktan dolu dolu, bağlı gözlerim
Devrilmiş ağaç, kavrulmuş yaprak misali.
Bıçak bıçak poyraz eser dostlarım,
Elinden alınmış deyneği,
Kalakaldım.

Oğuz TANSEL

### Bilinç Işığı

Sevgi dolu yürekleri,
Canım dünya çocukları:
Işık özünden hamuru.
Mayası kardeşlik, barış,
Yapalım tükenmez ekmeği;
Sunalım yeryüzü sofrasına.
Dağı bağ yapan bu bilinç,
Güneş olur çalışan ellerde.
Savaş, kıyım,yıkım korkusu,
Karartmasın güneşimizi bir daha.
Özgürlük, barış, kardeşlik
En köklü, en soylu yasa.

Oğuz TANSEL

### Bir Yanardağ Ortadoğu

Düşleği yalazlayan buyruklar
Yüzünüzle bin
Hayınlığa utku dersimiz
Yıldızları ayağılında yumalı
Karayaşmaklı ölüm melekleri
Canevimi mayınladınız
Kanderelerinizle öğündünüz
Doğa bezim
Çığlar yağdırdınız
Yüzünüzle bin.

Güneş suyunda yunmalı aylar
Hiç bal mı olur ağudan?
Bölüşülür toylar düğünler
Bölüşülür türküler
Değiş öre çevirdiniz
Satılmış kara yaşmak
Bin yüzünüzle yağdırdınız çığları.

Âdem'le  Havva'nın torunları
Birim birim çevirin
Ağıtlı yapraklarını tarihin
Anlı şanlı şehit dölleri
Ağudan bal olur mu?
O evler o yürekler benim
Bin yüzünüzle
Çığlar yağdırdınız.

Fidanları yokeden keçiler
Çoraklaştı tarihimiz
Çevrenler ağardı ağaracak
Hadi çoban çal kavalını
Çiçeklensin ellerimiz.

Yavrusuna dönemeyen Memetlerim
Ömrünüze düştü çığ
Silahlara da düşecek bir gün
Köyler silindi haritadan
Hadi Çoban çal kavalını
Çiçeklensin dillerimiz.

Oğuz TANSEL

### Ergin Günçe

Çok geç duydum uzak gurbette:
Esenboğa yemiş canlarımızı,
Ateş düştü, yüreğimde koptu tel,
Can dayanmaz, donar kan,
Sisten başka yok mu sorumlu?
Bir türlü varmıyor demeye dilim,
Yüz binlerde seçkindi usuyla,
Yalan, al bulunmazdı işinde
Işık içindeydi çevresi "Günce"
Çam dalını okşarken sevgi dolu
"Buraların altı denizce su" diyordu.
Kördüğümleri çözerdi kıvrak zekası,
Ak güvercinler uçardı gözlerinden.
Bilgin, ozan yetenekli insan,
Yarım kaldı düşleri, kitapları
Yiğit, dost bir yıldız daha kaydı.

Oğuz TANSEL

### Gözünü Sevdiğim

Dağ etekleri ağarmak üzere
Tepeleri karanlık
Analar çocuk doğurur
Yiğit ola er ola
Ölenleri kime küsmüş
Batmaz bu gemi yağlı boya
Gömü bulur kimi
Nere konar bu kuyruksuz uçurtma
Zehrinden içirirler
Tadından yenmez dünya

Oğuz TANSEL

### Haber

Tadını ben bilirim, rengini kimse bilmez,
Duyunca olduğum yere yığılıverdim.
Rengini yitirmeden çiçeklerimiz,
Acı haber tez ulaştı sevdiğim.

Kesiliverdi elim ayağım,
Dudaklarım çatladı acıdan,
Dağ devirir, düz yolda irkilirim,
Alev alev dünya, duman duman.

Ay devrini iki tamamladı ancak,
Ağulu bıçaklar sokuldu yüreğime.
İçim yanar, bağrım dilim dilim
Gitme karanfil saçlım, esmerim gitme.

Oğuz TANSEL

### Harp Çocuğu

Devran değişti çocuğum!
Son savaşta oldu bu kötü işler:
Kiminin göğsü kabardı, kudurdu:
Çoğunun gözü doldu.

Devran değişti çocuğum!
Baba, batan bir gemide öldü:
Bir esir kampında kardeşleri,
Anasını zaten bilmiyordu.

Devran değişti çocuğum!
Ekmek kokulu sevgi nerde?
Masal dünyamız bu mu?
İki gözü iki çeşme.

Oğuz TANSEL

### Kavak Ağacı

İlk ışık saygıyla selamlar dallarını,
Başın ufuklar ötesinde güler.
Rüzgârların dilinden yaprak yaprak anlarsın,
Üstünde sevgisi cıvıl cıvıl serçeler.

İnsanlara örnek duruşun,
Uzak diyarlardan selam getirir leylek
Tavında toprak gibi gücün yeter yaza, kışa
Bizimkinden başka, aydın dünyan gerçek.

Yeryüzünün süsü, onuru
Işıl ışıl türkü söyler toprağa gölgen.
En temizi sevgilerin en arısı
Çalışanların hayatına yakın düşüncen.

Vücudun çelik gibi kavak ağacı
Seni kucaklamak gelir içimden
Topraklarımda biriniz bin olsun,
Bütün iyi dilekler yürekten.

Oğuz TANSEL

### Mayku

Aylardan kiraz ayı
Gözlerime uyku girmez oldu
Karanlıkların ürpermesi dolar içime
Yüreğime ateş düştü Mayku.

İğde dallarından altınlar yağar
Testisi omuzunda, belinde eli
Kırlangıçların sevinci eteklerinde
Sevince dağlar dillenmeli

Burda taş olmuş gelinler kızlar
"Ayrılık var bir yandan" dudaklarında
Salla saçlarını öldür beni
Aklımı bıraktım sulara

Bahar sabahlarının tatlı yağmuru
Sendedir mânaların en güzeli
Ay akşamladı gözlerinde.

Oğuz TANSEL

### Masal Dünyası

O masaldaki güvercinler mi
Böyle hür dolaşan bu göklerde,
Yıkanırlar maviliklerde;
Bir kral kızı kimi,
Kimi şehzade sevgilisi,
Hatıralar gibi uçtular kanat, kanat... 

Bir halk türküsünde kaybederim kendimi
Bir masal dünyasında yaşar,
Bir halk türküsünde bulurum seni.

Oğuz TANSEL

### Salkım Söğüt

Ayrılıktan eğlim eğlim dalların,	
Düşüncelere dalmışsın kapkara.
Başın yerde gözlerini mi yitirdin?
Gölgen toprağa uzanmış, düşüncelerin suya.
		
Toprak adamına benzer duruşun, 
Ağacım, bana da ver sabrından.
Yapraklarında taze ay ışığı,
Bezgin değilsin yaşamaktan.

İyi insanların düşünü azma
İçli türküler söyleyerek geceleri,
Bu yoldan hırlı geçer, hırsız geçer,
Yalnız, can dayanmaz ayrılığa.

Büklüm büklüm dalların "dönen yerleri"
Tel tel nakış, kimseye deme.
İnsanın insan elinden çektiği,
Ağacım, dert oturdu yüreğime.

Beni, dalların bir hoş eder,
Bir sevgili yakınlığı sarar içimi.
Esmerim, boş ver de gel,
Ekmek, su gibi özledim seni.

Oğuz TANSEL

### Savaşa Hayır

Halk, dört duvar cenderede,
Düşünür mü özgürlüğü, karın zil
Gözlerinde güvercin kanadı,
Uzatır düşsü duyargalarını;
Kendi kendilerini görürler.
Işıklanıverir yollar bir gün:
Birden, yıkılır kara duvarlar.
Her varlık yerini alır,
Çalışan bilekler isteyince:
Hele de sevi dolu yürekler,
Barış yazılır gökyüzüne;
Barış içinde olmalı evren.
Doğmak da, ölmek de, dostlukla.
Var olmanın soylu yasası:
Barış, Sevi. Barış, Sevi. Barış...

Oğuz TANSEL

### Savrulmayı Bekleyen Harman

Orak mevsiminin tadı ellerde.
Aldı kış örtüsünü yüzüne kırlar.
Harman, bekliyor savrulmayı,
Yönet esmeli bu deli rüzgâr.
 
Sevgiler taze buğday kokar,
Yaba ellerde, gözler hülyalı,
Kara gözlü, kara saçlı gönülde
Bekliyor harman savrulmayı, bağ bozulmayı.

Kumlara saplanmış başsız sürüler
Öküzler habersiz saptan samandan.
Er geç bu rüzgâr uslu eser
Çökmeden dağlara kör duman.

Oğuz TANSEL

### Tutsağın Türküsü

Ne korkunçtur hatırlamak uçuşunu,
Gönlünce uçan bir kuşun.
Anlamı bu mu insan oluşun?

Ayak izi, dil yankısı kirletmemiş bir dağ başına,
Bir tanrı gibi göçmek murat taşına
İçimdeki dağları birbirine vurmak;
Kalbsiz bir tanrı gibi şöyle kenarda durmak;
Özlenip aranmamak, aranıp bulunmamak.

Oğuz TANSEL

### Viyetnam

Bir güvercin uçurdum Ağrı'dan,
Kanlar içinde anlattılar, dönünce:
Kulağım gözüm tutuştu, sonra
Yandım, yüreğimi sardı bir alev
Milyonla tutsak, seksen bin ölü,
Soysuz zorbalar, soyguncu uşakları
Köyleri, ormanları, örene döndürdü,
Sakırgalar, tonla pirinç... yağmaladı.
Haziran ayı, yeşil bulutlar altında,
 Evleri yanıp yıkılmış binlerce yaralı,
Dokuz milyon aç, döküldü yollara.
Kurudu anasütü, ölü doğdu bebeler
Altı ayın korkunç dökümü bu
"Yeni Yaşam Bölgesi" cehennemin adı.
Kana buladılar mart güneşini Viyetnam'da,
Canavarlar, kurşunladı ilkyazı.
Neresinde olursa, bizimkileyin
Bağımsızlık, onurlu yaşam savaşı,
Halk çeliğine su verilir her yerde
Kesin konuşur halkla Hoşimin:
"Yıkılıp gider reziller sonuçta."
Savaştı kadınlar, yaşlılar, çocuklar...
Her ilkyaz badem ağacı gibi çiçeklenir
Onurlu şehitlerin kızıl toprakları.

Oğuz TANSEL

### Yitirdiğimiz Yasa

Bitkilerden dayanıksız olmuşuz
Ömrümüz ağaçlarınkinden kısa
Değiliz kuşlar kadar
El ele versek artar gücümüz
Olanca ateşiyle yüreğimizin
Kor haline gelivermek
İnsanı dünyayı ölesiye
Yeniden yaratıp sevmek
Yitirdiğimiz yasa
İşte toprak işte insan
Onu getirelim dile

Oğuz TANSEL

### Poplar Tree

The first light greets your branches with reverence,
Your crest smiles beyond the horizon.
You hear the whisper of the winds leaf by leaf,
Robins full of love twitter above you.

Your sturdy presence sets an example for people,
Storks bring their tidings from lands faraway.
You endure summers and winters like the earth to be tilled,
Your bright world is so real - yet so different from ours.

You're the ornament and pride of this world,
Your shadow sings scintillating airs of light to earth.
Purest and selfless of all loves,
The life of the toilers is close to your heart.

Your trunk is as strong as steel poplar tree,
I feel like embracing you.
May each of you grow into thousands in our land,
All my best wishes to you with love.

        



Translated by Nilüfer Mizanoğlu Reddy

Şiirin aslı :

Oğuz TANSEL