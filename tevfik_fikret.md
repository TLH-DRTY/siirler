# Tevfik FİKRET

## Halûk'un Bayramı

Baban diyor ki: "Meserret çocukların, yalnız
Çocukların payıdır! Ey güzel çocuk, dinle;
Fakat sevincinle
Neler düşündürüyorsun, bilir misin?...Babasız,
Ümitsiz, ne kadar yavrucakların şimdi
Sıyâh-ı mateme benzer terane-î îdi!

Çıkar o süsleri artık, sevindiğin yetişir;
Çıkar, biraz da şu öksüz giyinsin, eğlensin;
Biraz güzellensin

Şu ru-yı zerd-i sefalet...Evet meserrettir
Çocukların payı; lakin sevincinle
Sevinmiyor şu yetim, ağlıyor...Hâluk, dinle!


(Rübâb-ı Şikeste'den)

Tevfik FİKRET

## Kuşlarla

Kuşlar uçar,
Ben koşarım."
Onların kanatları var,
Benim kanadım kollarım.
Kuşlar kanadını çırpar,
Ben de kolumu sallarım.
Uçun kuşlar, uçun kuşlar,
Hepinizle yarışım var.

Tevfik FİKRET

## Küçük Asker

Küçük asker, silah elde
Kahramanca ilerliyor
Karşısında bütün belde
"Kahramanım, yaşa!" diyor...

             Küçük asker, küçük asker!
             Vatan senden hizmet ister.

Vatan için çeker emek
Herkes; bu borcu herkesin.
Vatan demek ninen demek,
Sen nineni sevmez misin?..

            Küçük asker, küçük asker!
            Vatan senden şefkat ister.

Vatan senden hayat umar,
Sen yaşarsan o canlanır;
Vatan için ölmek de var,
Fakat borcun yaşamaktır...

            Küçük asker, küçük asker!
            Vatan senden kuvvet ister.

Minimini omuzların
Taşıyacak yarın tüfek;
Tüfek değil, vatan yarın
O omuza yüklenecek...

             Küçük asker, küçük asker!
            Vatan senden gayret ister.

Küçük asker dinle bunu:
Sakın boşa silah atma;
Kılıcını, kurşununu
Haksızlığa karşı sakla...

            Küçük asker, küçük asker!
            Hak da senden kuvvet ister.

Tevfik FİKRET

## Sis

Sarmış yine âfâkını bir dûd-ı munannid,
Bir zulmet-i beyzâ ki peyâpey mütezâyid.
Tazyîkının altında silinmiş gibi eşbâh,
Bir tozlu kesâfetten ibâret bütün elvâh;
Bir tozlu ve heybetli kesâfet ki nazarlar
Dikkatle nüfûz eyleyemez gavrine, korkar!
Lâkin sana lâyık bu derin sürte-i muzlim,
Lâyık bu tesettür sana, ey sahn-ı mezâlim!
Ey sahn-ı mezâlim…Evet, ey sahne-i garrâ,
Ey sahne-i zî-şâ'şaa-i hâile-pîrâ!
Ey şa'şaanın, kevkebenin mehdi, mezârı
Şarkın ezelî hâkime-i câzibedârı;
Ey kanlı mahabbetleri bî-lerziş-i nefret
Perverde eden sîne-i meshûf-ı sefâhet;
Ey Marmara'nın mâi der-âguuşu içinde
Ölmüş gibi dalgın uyuyan tûde-i zinde;
Ey köhne Bizans, ey koca fertût-ı müsahhir,
Ey bin kocadan arta kalan bîve-i bâkir;
Hüsnünde henüz tâzeliğin sihri hüveydâ,
Hâlâ titrer üstüne enzâr-ı temâşâ.
Hâriçten, uzaktan açılan gözlere süzgün
Çeşmân-ı kebûdunla ne mûnis görünürsün!
Mûnis, fakat en kirli kadınlar gibi mûnis;
Üstünde coşan giryelerin hepsine bî-his.
Te'sîs olunurken daha, bir dest-i hıyânet
Bünyânına katmış gibi zehr-âbe-i lânet!
Hep levs-i riyâ, dalgalanır zerrelerinde,
Bir zerre-i safvet bulamazsın içerinde.
Hep levs-i riyâ, levs-i hased, levs-i teneffu';
Yalnız bu… ve yalnız bunun ümmîd-i tereffu'.
Milyonla barındırdığın ecsâd arasından
Kaç nâsiye vardır çıkacak pâk u dirahşan?

Örtün, evet, ey hâile… Örtün, evet, ey şehr;
Örtün ve müebbed uyu, ey fâcire-i dehr!..

Ey debdebeler, tantanalar, şanlar, alaylar;
Kaatil kuleler, kal'alı zindanlı saraylar;
Ey dahme-i mersûs-i havâtır, ulu ma'bed;
Ey gırre sütunlar ki birer dîv-i mukayyed,
Mâzîleri âtîlere nakletmeye me'mûr;
Ey dişleri düşmüş, sırıtan kaafile-i sûr;
Ey kubbeler, ey şanlı mebânî-i münâcât;
Ey doğruluğun mahmil-i ezkârı minârat;
Ey sakfı çökük medreseler, mahkemecikler;
Ey servilerin zıll-ı siyâhında birer yer
Te'mîn edebilmiş nice bin sâil-i sâbir;
"Geçmişlere rahmet!" diyen elvâh-ı mekaabir;
Ey türbeler, ey herbiri pür-velvele bir yâd
İykâz ederek sâmit ü sâkin yatan ecdâd;
Ey ma'reke-i tîn ü gubâr eski sokaklar;
Ey her açılan rahnesi bir vak'a sayıklar
Vîrâneler, ey mekmen-i pür-hâb-ı eşirrâ;
Ey kapkara damlarla birer mâtem-i ber-pâ
Temsîl eden âsûde ve fersûde mesâkin;
Ey her biri bir leyleğe, bir çaylağa mavtın
Gam-dîde ocaklar ki merâretle somurtmuş,
Yıllarca zamandan beri, tütmek ne…unutmuş;
Ey mi'delerin zehr-i tekâzâsı önünde
Her zilleti bel'eyleyen efvâh-ı kadîde;
Ey fazl-ı tabîatle en âmâde ve mün'im
Bir fıtrata makrûn iken aç, âtıl ü âkim;
Her ni'meti, her fazlı, her esbâb-ı rehâyı
Gökten dilenen züll-i tevekkül ki.. mürâyi!
Ey savt-ı kilâb, ey şeref-i nutk ile mümtâz
İnsanda şu nankörlüğü tel'in eden âvâz;
Ey girye-i bî-fâide, ey hande-i zehrîn;
Ey nâtıka-ı acz ü elem, nazra-i nefrîn;
Ey cevf-i esâtîre düşen hâtıra: nâmus;
Ey kıble-i ikbâle çıkan yol: reh-i pâ-bûs;
Ey havf-i müsellâh, ki hasârâtına râci'
Öksüz, dul ağızlardaki her şevke-i tâli';
Ey şahsa masûniyyet ü hürriyyete makrûn
Bir hakk-ı teneffüs veren efsâne-i kaanûn;
Ey va'd-i muhâl, ey ebedî kizb-i muhakkak,
Ey mahkemelerden mütemâdî sürülen hak;
Ey savlet-i evhâm ile bî-tâb-ı tahassüs
Vicdanlara temdîd edilen gûş-ı tecessüs;
Ey bîm-i tecessüsle kilitlenmiş ağızlar;
Ey gayret-i milliye ki mebgûz u muhakkar;
Ey seyf ü kalem, ey iki mahkûm-ı siyâsî;
Ey behre-i fazl ü edeb, ey çehre-i mensî;
Ey bâr-ı hazerle iki kat gezmeye me'lûf;
Eşrâf ü tevâbi', koca bir unsûr-ı ma'rûf;
Ey re's-i fürûberde, ki akpak, fakat iğrenç;
Ey taze kadın, ey onu ta'kîbe koşan genç;
Ey mâder-i hicranzede, ey hemser-i muğber;
Ey kimsesiz, âvâre çocuklar… hele sizler,
		Hele sizler…

Örtün, evet, ey hâile… Örtün, evet, ey şehr;
Örtün ve müebbed uyu, ey fâcire-i dehr!...



18 Şubat 1317/3 Mart 1902 (Tanin, 1324/1908, sayı 1)




DİZE AKIŞ SIRASINA GÖRE ŞİİRDEKİ
SÖZCÜKLERİN-SÖZCÜK GRUPLARININ ANLAMLARI

âfâk: ufuklar

dûd: duman, sis

muannid: dik başlı, inatçı

dûd-ı muannid: inatçı sis

zulmet: karanlık

beyzâ: ak, çok beyaz

zulmet-i beyzâ: ak karanlık

peyâpey: birbiri arkasından, durmadan, gitgide

mütezâyid: artan, birikerek çoğalan, çoğalan

tazyik: basınç, sıkıştırma

eşbâh: cisimler, gövdeler, vücutlar

kesâfet: yoğunluk

ibâret: meydana gelen, oluşan

elvâh: levhalar, tablolar

heybetli: korku uyandıracak irilikte, korkunç, ulu

nazar: bakış

nüfûz eylemek: içine geçmek, içine işlemek

gavr: derinlik, dip

lâkin: ama

sürte: perde, örtü

muzlim: kara, karanlık, uğursuz

sürte-i muzlim: kara örtü, uğursuz örtü

tesettür: örtünme

sahn: alan, sahne

mezâlim: haksızlıklar, zulümler

sahn-ı mezâlim: haksızlıklar alanı, zulümler alanı

garrâ: ak, parlak, gösterişli aklık, gösterişli parlaklık

sahne-i garrâ: parlak sahne

zî-şa'şaa: gösterişli, parlak, süslü, şatafatlı, yaldızlı

hâile: facia, trajedi

pîrâ: donatan, süsleyen

hâile-pîrâ: facia süsleyen

sahne-i zî-şa'şaa-i hâile-pîrâ: facia süsleyen şatafatlı sahne

şa'şaa: gösteriş, parlaklık, şatafat

kevkebe: gösteriş

mehd: beşik

şark: doğu

ezelî: başlangıcı olmayan, çok eskiden beri, öncesiz

hâkime: ece, kadın hükümdar, kraliçe

câzibedâr: alımlı, cazibeli, çekici

hâkime-i câzibedâr: alımlı kraliçe, çekici ece

mahabbet: aşk, sevgi, sevme

bî-lerziş: titremeden, titreyişsiz

bî-lerziş-i nefret: nefretle titremeden

perverde eden: besleyen, büyüten

sîne: göğüs

meshûf: susamış

sefâhet: aşırı derecede eğlence ve zevk düşkünlüğü

sîne-i meshûf-ı sefâhet: zevk ve eğlence düşkünü göğüs

mâi: mavi, su renginde

der-âguuş: kucakta, kucağında

tûde: küme, öbek, yığın

zinde: canlı, diri

tûde-i zinde: canlı yığın

fertût: bunak, çok yaşlı, kocamış

müsahhir: büyüleyen, büyücü, sihir yapan

fertût-ı müsahhir: büyücü kocakarı

bîve: dul

bâkir: el değmemiş, erden

bîve-i dul: el değmemiş dul

hüsn: güzellik

sihr: büyü, sihir

hüveydâ: açık, belli, ortada 

enzâr: bakışlar

temâşâ: bakıp seyretme, izleme

enzâr-ı temâşâ: seyreden bakışlar

hâriç: dış, dışarı, dışında

çeşmân: gözler

kebûd: gök rengi, mavi

çeşmân-ı kebûd: mavi gözler

mûnis: cana yakın, sıcak kanlı, uysal

girye: ağlama, dökülen gözyaşı

bî-his: duygusuz, hissiz

te'sis olunurken: kurulurken

dest: el

hıyânet: güveni kötüye kullanma, hainlik, ihanet

dest-i hıyânet: hainlik eli

bünyân: yapı

zehr: zehir

zehr-âbe: acı su, kötü su, zehir gibi su

lânet: kargıma, kargış

zehr-âbe-i lânet: zehir gibi kargış suyu

levs: kir, pislik

riyâ: iki yüzlülük

levs-i riyâ: iki yüzlülük kiri

zerre: çok küçük parça, parçacık

safvet: arılık, saflık, temizlik

zerre-i safvet: temizlik zerresi

hased: kıskançlık

levs-i hased: kıskançlık kiri

teneffu': çıkarcılık, faydalanma, fayda sağlama

levs-i teneffu': çıkarcılık kiri

tereffu': terfi, yükselme

ümmîd-i tereffu': yükselme umudu

ecsâd: cesetler, cisimler, gövdeler

nâsiye: alın, cephe

pâk: temiz
ü: ve

dirahşan: parıldayan, parıltılı, parlak

şehr: kent, şehir

müebbed: sonsuza kadar, sonsuzca

fâcire: erkeğe düşkün kadın, günah işleyen kadın, kötü kadın

dehr: çağ, dünya, evren

fâcire-i dehr: dünya orospusu, evrensel orospu

debdebe: görkemli gürültülü patırtılı gösteriş

tantana: gürültülü parıltılı şatafatlı gösteriş

kal'a: kale

dahme: mezar, türbe

mersûs: dayanıklı, direngen, sağlam

havâtır: anılar, hatıralar

dahme-i mersûs-ı havâtır: anıların sağlam mezarı

ma'bed: tapınak

gırre: yok yere övünen, gafil, gereksiz gurura kapılan, övüngen

dîv: cin, dev, ifrit, şeytan, kötülüğü temsil eden varlık

mukayyed: bağlanmış, bağlı

mâzî: geçmiş

âtî: gelecek

nakletmek: anlatmak, bir başkasına anlatmak

me'mûr: görevlendirilmiş, görevli

sûr: sur, kentleri çeviren yüksek duvarlar

kafile-i sûr: sur kafilesi, sur silsilesi

mebânî: binalar, yapılar

münâcât: Tanrı'ya dua etme, yakarma

mebânî-i münâcât: Tanrı'ya yakarma yapıları, tapınaklar

mahmil: sepetli yüklük, sepetli eyer, yük taşıyan, yüklü armağan

ezkâr: sözler, yinelenen yakarılar

mahmil-i ezkârı: sözlerini taşıyan, yakarılarını yineleyip duyuran

minârât: minareler

sakf: çatı, dam

medrese: din eğitimi verilen okul

zıll: gölge

zıll-ı siyâh: kara gölge

te'mîn etmek: elde etmek, sağlamak

sâil: dilenci, dilenen

sâbir: sabreden, sabırlı

sâil-i sâbir: sabırlı dilenci

rahmet: Tanrı'dan bağışlama, esirgeme dileme

mekaabir: mezar taşları

elvah-ı mekaabir: mezar taşları tabloları, mezar yazıtları

pür-velvele: gürültü patırtı dolu, şamata dolu, şamatalı

yâd: anma, anı, anış

iykâz etmek: aklına getirmek, uyandırmak

sâmit: konuşmayan, sessiz, suskun

sâkin: durgun

ecdâd: atalar, dedeler

ma'reke: cenk yeri, savaş alanı, savaşılan yer

tîn: balçık, çamur

gubâr: toz   

ma'reke-i tîn ü gubâr: çamur ve tozun savaş alanı

rahne: bozulan, bozuk yer, gedik, yıkık

vak'a: olay

vîrâne: yıkık yapı kalıntısı, yıkıntı  

mekmen: pusu kurulan yer, pusu yeri

hâb: ölüm, uyku, son uyku

eşirrâ: kötüler, it kopuk sürüsü

mekmen- i pür-hâb-ı eşirrâ: uykulu it kopuğun pusu yeri

ber-pâ: ayakta, ayakta duran, yıkılmamış

mâtem-i ber-pâ: yıkılmamış yas

temsîl etmek: örneği olmak, simgelemek   

âsûde: huzurlu, rahat, sessiz

fersûde: eskimiş, yıpranmış

mesâkin: konutlar, meskenler

mavtın: oturulan, yaşamın sürdürüldüğü yer, vatan

gam-dîde: gamlı, kaygılı, tasalı 

merâret: acılık, tatsızlık

mi'de: mide

tekâza: çekişme, çıkışma, kakma, sıkıştırma, takaza 

zehr-i tekâzâ: sıkıştırmanın zehri

zillet: alçaklık, aşağılık, aşağılık davranışlar

bel'eyleyen: içine alan, yutan

efvâh: ağızlar

kadîd: bir deri bir kemik kalmış, kurumuş, sıska, sıskası çıkmış

efvâh-ı kadîde: kurumuş ağızlar

fazl: bağış, kerem

fazl-ı tabîat: doğanın bağışı, doğanın bağışladığı

âmâde: hazır

mün'im: bakıp besleyen, nimet veren, yediren içiren

fıtrat: yaradılış

makrûn: kavuşmuş, ulaşmış

âtıl: devinimsiz, duran, tembel

âkim: dölü olmayan, kısır, verimsiz

ni'met: Tanrı'nın sunduğu yiyecek, içecek; yaşam için gerekli şeyler

esbâb: nedenler, sebepler

rehâ: kurtuluş

esbâb-ı rehâ: kurtuluş nedenleri

züll: alçalma, düşkünlük, horluk

tevekkül: işi Tanrı'ya bırakıp yazgıya katlanma

züll-i tevekkül: yazgıya katlanma düşkünlüğü

mürâyi: iki yüzlü

savt: ses, ün

kilâb: köpekler

savt-ı kilâb: köpeklerin sesi

şeref: onur

nutk: insanoğlunun konuşma, söz söyleme yetisi

şeref-i nutk: konuşma onuru

mümtâz: seçkin, başkalarına göre üstün tutulmuş

tel'in eden: lanetleyen, kargıyan, kargışlayan

âvâz: bağırtı, çığlıkça, yüksek ses

girye-i bî-fâide: yararsız gözyaşı, boş yere akıtılan gözyaşı

hande: gülme, gülüş

zehrîn: acı, zehir gibi

hande-i zehrîn: acı gülüş, zehir gibi gülüş

nâtıka: insanoğlunun düşünüp söyleme yetisi, düzgün konuşma; dirayetli, dokunaklı düzgün söz söyleme, doğru düzgün sözler

acz: güçsüzlük, zor durumda olma

nâtıka-i acz ü elem: güçsüzlük ve elem bildiren sözler

nazra: bakış

nefrîn: kargıyan, lanet okuyan 

nazra-i nefrîn: kargıyan bakış, lanetleyen bakış

cevf: iç, içine yönelen, oyuk, oyulmuş

esâtîr: efsaneler, mitolojik masallar

cevf-i esâtîre: efsanelerin içine

kıble: zor durumda kalınınca başvurulan kapı, Müslümanların namazda yöneldiği yan

ikbâl: baht açıklığı, yüksek onura ulaşma durumu

kıble-i ikbâl: yükselme kapısı

reh: yol

pâ-bûs: ayak öpme, ayak öpen

reh-i pâ-bûs: ayak öpme yolu

havf: korku, ürkü

müsellâh: silah kuşanmış, silahlı
havf-1 müsellâh: silahlı korku

hasârât: hasarlar, zararlar

râci': -den dolayı, ilgili, o yüzden

şekve: şikayet, yakınma

tâli': kısmet, talih

şekve-i tâli': talihten yakınış, talihten yakınma

masûniyet: dokunulmazlık, korunma

makrûn: ulaşmış, yakın, yaklaşmış

hakk-ı teneffüs: soluk alma hakkı, yaşama hakkı

efsâne-i kanûn: yasa efsanesi, (şiirde, anayasa masalı)

va'd: söz, vaad

muhâl: olmayacak, olanaksız

vad'i muhâl: gerçekleşmeyecek vaad, olmayacak vaad, olmayacak söz

ebedî: sonsuza dek sürecek

kizb: yalan

muhakkak: belli olmuş, gerçekliği araştırılmış, kesin

kizb-i muhakkak: bilinen yalan

mütemâdî: aralıksız, her zaman

savlet: saldırma

evhâm: kuruntular

savlet-i evhâm: kuruntuların saldırısı

bîtâb: bitkin, güçsüz kalma, halsizlik

tahassüs: duygulanma, etkilenme, içlenme

bî-tâb-ı tahassüs: duygulanmaktan bitkin 

temdîd edilen: süresi uzatılan, uzatılmış

gûş: kulak

tecessüs: anlama merakı, gizlice öğrenmeye çalışma

bîm: korku

bîm-i tecessüs: dinlenme, gözlenme, izlenme korkusu

gayret-i milliye: ulusal çaba

mebgûz: nefret edilmiş

muhakkar: hakaret edilmiş, hakir görülen, hor görülmüş

seyf: kılıç

Tevfik FİKRET