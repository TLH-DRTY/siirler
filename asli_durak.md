# Aslı DURAK

## Her Gidenden Bir Gülümseme Kalır

zaman siler acıları
kinin biley taşı kırılır


hüzün birikir elbet
ıssız sular şiire karışır

yıllanmış bir ömürdür közden küle dönüşen
ateş söner, kül savrulur

kış bir kardelene yenik düşer
gök, uçan kuşun kanadına

sen ey kalbim, titremez misin
uzak bir hatıra gelip dayanınca kapılarına?

Aslı DURAK

## Issız

özlem, eskiten acı
zaman ölüm ve yaşam
içimin uslanmaz sarkacı

aklımda mührü gözlerinin
içimde nar çiçeği anılar
canıma batıyor bu cam kırıkları

ben sana aynaydım sen bana su
ah şimdi günlerim
ürkek serçe uykusu

ok gibi atıyorum seni
her gün kendimden biraz daha uzağa
ne yapsam sana varıyor yollarım

ses yoktur uyuduğun sularda
renkler silinmiş, susturulmuştur her türkü
nasıl da üşütür bizi yalnızlık

gel içimin saatini yeniden kur
ikimiz için başka rüya bulalım
orada ölümün rüzgarı esmesin hiç

senin olduğun yerden doğar
esrik bir düşün en güzel günü
bilirim yıldızları söndürür terk etmenin hüznü

Aslı DURAK

## Sır

içimin Babil Kulesi yıkıldı
sır kapılarından geçtik
alacakaranlığın şehirleriydi
gölgelerin yıldızı ışıktı, aşktı, yaşamdı

keşke en büyük savaş
rahmini öperek vedalaşıp teninle
-ganimeti süt, sevgi, kucak ve şefkat-
bilinmezliğin dünyasından nefes almak olsaydı anne

ailem dedim o sararmış resimden baktım geçmişe
ikiniz yan yanasınız, kucağınızda kırılgan çocukluğum
babam genç bir gülüşle süslemiş yüzünü
sen, ciddi duruşla bezgin bakış arasında med cezir
bölünen evlilik, çatlayan evren, sızan sır

sönmüş dünyaların sözlerini kutsadı zaman
seslerimiz öpüştü, sislerimiz karıştı birbirine
gözlerimin ünlü hüznü geri çekildi
soyunduk yıldırımlardan, suya yazıldı öfke

içdenizlerinde yüzme çocuk
hayallerin boğulur dedim de kendime
dile geldi eski bir soru
gelincikler büyüyünce gelin mi olur anne?

Aslı DURAK

## Üç Elma

gökten üç elma değildi düşen
patriotlarla geldi ölüm
patlamalarla tarihe yazıldı Bağdat

dilim lal oldu, pazar yerleri mezar
allahu ekber diyor adam
kucağında ölü çocuklar

sözlerim saklandı, uyku yasaklandı bize
düşleri çağıran ilaçtan verin
geri gelsin sessiz huzur eski gün

ben ne zaman büyüdüm anacığım
tek elime sığarken yaşadığım yıllar
bin yıllık acılar duruyor bakışlarımda

kıyısındayız bir yanardağ ağzının
geri çağırmıyor gazabını
yıldırımlar kuşanmış tanrıça

teyellenmiş sözcükler sökülsün
kanamasın kabuk tutmuş anılar
kanatları gümüşlü kuşlar geri dönsün

ana gibi yar
Bağdat gibi diyar olmaz diyen
uzak ve eski masallar anlatsın ninem

üç dilek isteyeyim
şişedeki cinden
savaş bitsin savaş bitsin savaş bitsin

bana sımsıkı sarıl baba
masallarda kalsın
ağzından alevler çıkan ejderha.

Aslı DURAK