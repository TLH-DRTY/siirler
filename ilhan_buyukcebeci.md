## İlhan BÜYÜKCEBECİ

###  Ömrüm

Ah ömrüm
Kamburu yalnızlığımın
Gözlerinin uzağı, ıssızlığı
Sürgünüm daha kaç yüzyıl
Oysa büyümüyor yaşım
Çember çevrilen çağda kalmışım
Ömrüm: şiiri ayrılığın

Irmaklar kurur belki
Şairler ölür
Bir sen kalırsın kitaplarda
Ömrümüzden geriye, umarsız sevda
Yaşın eskir yıldızlar kadar....

İlhan BÜYÜKCEBECİ

### Yakın Güz

Alnın çizilmiş
"Kıran Resimleri" için
Yüzümde alaca bağışlayış seni
Gülümseyiş bir hoşça kal

Birbirine komşu yüreklerimizin
Küçük gizli bahçesinde açmış
Acı Çekmenin Dargın Çiçeği
Bir başına

Çocukluk
Tozlu bir dükkân camı
Çingene Arastası'nda seyrettiğim
Tahta kaşıklar, boncuklu beşiklerde kaldı
Annemden uzak

Güze yakın bağbozumu bir bakış
Yüzünde sararan kınaçiçekleri

Kırgın bir çocukluktan geçtin
Elma bahçelerinden
Gecikmiş sevdalar için topladığın
Gelincik düşlerinden

Umarsız bir aşkın suskun sabahları
Mutluluğu andıran aldanış
Hoşça kal...

İlhan BÜYÜKCEBECİ