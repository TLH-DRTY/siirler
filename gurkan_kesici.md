# Gürkan KESİCİ

## İz

bize korkmayı öğrettiler ilkin
biz de öğrendik
kahperengi korkmayı
kahperengi
saklanmayı sonra
kıpkırmızı
korunmamız buyrulmuştu çünkü
tehlikeli bütün güzelliklerden
canımız yanmasın diye
canımız yanmasın diye
keşkelerle yaşamayı
göze aldık hep nedense

sonra beni öğrendik
hem tenimizdekini
hem de içimizdekini
ve hep korktuk
acı cekmekten, yanlış yapmaktan, kontrolden çıkmaktan
iyi vatandaşlar kontrolden çıkmaz, iyi insanlar da
onca işin arasına bir de bekçiliği sığdırdık
yarınlara erteledik hayatı hep gururla
bi sıkımlık canımız vardı halbuki
bi sıkımlık can

kendimizi kandırmanın yolu nereden geçer
roma'ya çıkan yollardan kaçı yolda vurulur

bizler hep işin kolayına kaçtık
kaçmak alışmaktı
kaçaktık
hüzünlü şarkıları alkolle biçip
kefenler yaptık
üzerine yitik bir kuşak bağladık

gözyaşlarımızı kilitleyemeksek de
gönlümüzü kilitlemeyi becerdik
burnumuzun ucundan ölüler geçti
bizim bacak aralarımızda kan
gülüşlerimizde fermuar
aldırmadan
yap boz hüzünler yapıştırdık
makyajlı yüzlerimize

kimsesiz bir kentin sığınmacılarıyız
aslımız çürüyor farkında değiliz
başkalarına hep fotokopilerimizi veriyoruz
büyültülmüş fotokopilerimizi

tekrar tekrar başa dönüyoruz.



2000 Berlin

Gürkan KESİCİ

## Seks  Enli  Tarih

I
Komşusunu yemeyen
Kurtlardık Havva'nın elmasında.
Dokunmasak da suya
Sabundandı sevişmelerimiz.
Elması Adem'in boğazımızda
Büyürdü yutkundukca

Pırlanta gibi kızlardı,
Biz de iyi çocuklardık.
Bileklerimizde altın bilezik,
Ellerimizde sevdalarımızın kiri.
Yıkasak akıp gidecekti!
Ne de olsa erkektik,
Çükümüz kesildi kesileli.
Sırf bıyık altı gülebilmek için
Bıraktık bıyıklarımızı.
Sonra birileri geldi,
Anlattı hayatı.


II
Ne'sini anlatayım.
Sırtı postal yorgunu
Bir tarih bizimkisi.
Lisede derslere
Askerle girdik.
Onlar ne öğrendi bilmem.
Biz korkmayı öğrendik.


1998 Berlin

Gürkan KESİCİ

## Şu Sıralar

Neler geliyor neler
Aklıma şu sıralar
Şu sıralar:
Beyinlerimizin yıkandığı
Milli sıralar.
Üzerlerine
Kopyalar, şiirler
Sevgili isimleri yazıp
Altlarına sakızlarımızı
Yapıştırdığımız sıralar.
Gözleri resmi tarih
ve coğrafyadan
Başka bir şey görmeyen sıralar.
Kapılara barikatlar kurduğumuz,
Atlayıp üzerlerinden
Kavgalara girdiğimiz sıralar.
Neler geliyor aklıma
neler şu sıralar.


1996 Berlin

Gürkan KESİCİ