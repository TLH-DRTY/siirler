## Bülent ÖZCAN

### Adı: Gül

Gülü vurmuşlar Gül Sokağı'nda, 
Uzanmış üç adım yatıyordu gül... 

Bir adam usulca bir uçuruma, 
"Sevi için" deyip atıyordu gül... 

Ve bir kız kanatıp hüznü boyuna, 
Hepten sevgisizlere satıyordu gül... 

Gülü vurmuşlar Gül Sokağı'nda, 
Uzanmış üç adım yatıyordu gül...

Bülent ÖZCAN

### Ağıtı Yaralı Kuşlar Konar 
	Alnıma

Ağıtı yaralı kuşlar konar alnıma 
Beni bir sağucu mu sanırlar 
Tünedikleri ömrün kâhinidir onlar 
Dökerler kanatlarını rehin bir nehrin avlusuna 
Gelir bana konuk olurlar 

Ağıtı yaralı kuşlar konar alnıma 
Sesini sebil etmiş çeşmeler durulanır 
Güvercin uykulardan bir menekşe uyanır 
Zamanın aynasında salınır salkım söğüt 
Göğün kırlangıcını şu ağaç tanrı sanır 

Ağıtı yaralı kuşlar konar alnıma 
Baharı firar etmiş bahçelerin imlası dökülür 
Bir serçenin düşünü hayra yorar bir bilge 
Dalında yaprak çürür 
Evren küçülür 

Ağıtı yaralı kuşlar konar alnıma 
Tanrının üvey çocuğu mudur onlar 
Bu yüzden mi şairlere dokunurlar 
Göğün yorgun yüzünde düşsüz uyurlar 

Ağıtı yaralı kuşlar konar alnıma 
Hüznüme usul usul yağar kar...

Bülent ÖZCAN

### Aşk İnsana Kanatlar Verir

Aşk insana kanatlar verir 
Yürek gideceği yeri bilir 
Mutluluk keşfedilmeyi bekleyen bir ülkedir 
Umutsuzluk o ülkede yitik bir şehir 

Aşk insana kanatlar verir 
Güçlü, dingin, coşkun kanatlar 
Ölümsüzlük şehrinden hayat seslenir: 
Ölüm geçilirse bir aşkla geçilir.

Bülent ÖZCAN

### Bağışla Beni Şiir

Bağışla beni şiir, Bu yıl da yeni yılın umut veren ilk şiirini 
yazamadım...Bu ayazda, sokakta evsiz barksız insanları 
düşündüm...Daha dün güneşe aldanıp da sürgün veren 
filizi;Kursağı boş sığınağına varamayan kuşu,
Bir şiirde okyanusu üç yılda geçen serçeyi 
düşündüm...Dünyanın dört bir yanında ölüm gibi büyüyen 
açlığı;Bitmek bilmeyen savaşları, Acılı anaların daha da artacağını, Ölüm oruçlarını, acıyı, zulmü ve kan 
emicileri; İşbirlikçileri, itirafçıları, Yağlı urganlarıyla iftiracıları düşündüm...Yeni Hiroşimalara gebe dünyayı;İşkenceyi, kayıpları, katliamları,Zevki sefa içinde tepinenKapitalizmin insan kanlarıyla besili 
hayvanlarını düşündüm...Üzüldüm, ağladım, tiksindim...Ve sıktım yumruğumu dağ gibi bir öfkeyleKavgayı güzel eyleyen emeğin önünde saygıyla 
eğildim...Bağışla beni şiir, Bu yıl da yeni yılın 
umut veren ilk şiirini yazamadım...

Bülent ÖZCAN

### Ben O Zamanlar Genç Bir 
	Şairdim

Ben o zamanlar genç bir şairdim 
Bir kıza sevdalanmıştım 
Gökyüzü kadar güzel 
Gökyüzü kadar serin 
Denizler kadar derin bir kıza 
Aklımı alan gözleriydi... 

Ben o zamanlar genç bir şairdim 
O'na mektuplar yazardım 
O okumazdı mektuplarımı 
Ben okurdum kendime 
O'nu arardı gözlerim 
Aklımı alan gözleriydi... 

Ben o zamanlar genç bir şairdim 
O'nu severdim eksilen yanlarımla 
O sevmezdi beni inadına 
Çığlıklar atıp gülerdim buna 
Kimsecikler duymazdı çığlıklarımı 
Yosun kokulu bir çift gözden başka 
Aklımı alan gözleriydi... 

Ben o zamanlar genç bir şairdim 
Bir gün O'nu beni öldürürken görmüştüm 
Ölmüştüm o vakit, çoğalarak ölmüştüm 
Vakit akşam üzeriydi 
Hiç kimse görmemişti öldüğümü 
Bir ben görmüştüm 
Aklımı alan gözleriydi... 

Ben o zamanlar genç bir şairdim 
Dinsiz kitapsız bir şair 
Tanrı dedikleri bende seviydi 
Bir ona inanırdım 
Bir de O'nun eşsiz güzelliğine 
Aklımı alan gözleriydi... 

Ben o zamanlar genç bir şairdim 
Gökyüzü dolardı gözlerime 
Uykularımı bölerdi bir bulut 
Hiç uyumazdım, uyuyamazdım 
Uyusam bir, hiç uyanmazdım 
Aklımı alan gözleriydi... 

Ben o zamanlar genç bir şairdim 
Sokak lambalarının altında geceleyen 
Yapraklar bulurdum ellerimde buruş buruş 
Yüreğim sevinin hüzünden eviydi 
Bulsam bir yolunu bu kentten gidecektim 
Gidecektim ihtimal intihar edecektim 
Aklımı alan gözleriydi... 

Ben o zamanlar genç bir şairdim 
Uzun şiirler yazardım aşka dair 
Bir yaşamak tuttururdum ölümsüz 
O ömrümce beklediğim dizeydi 
Aklıma gelirdi gözleri ansızın 
Tutar kendimi vururdum 
Aklımı alan gözleriydi... 

Ben o zamanlar genç bir şairdim 
Bir kıza sevdalanmıştım adını unuttum 
Saçları dudakları nasıldı bilmem 
Bir beyaz yelkene benzer miydi elleri 
Aklımı alan gözleriydi...

Bülent ÖZCAN

### Çocukluk Mevsimi

Çocukluk mevsimi ne çabuk geçti, 
Hayaller güzeldi, düşler güzeldi... 
Annelerin yüzü daha güleçti, 
Baharlar güzeldi, kışlar güzeldi... 

Bulutlar üstüne ne düşler kurdum, 
Sapanla devleri gözünden vurdum, 
Gece Kaf Dağı'na çıkıp oturdum, 
Zümrüt Anka denen kuşlar güzeldi... 

Bir çağı yürürdüm iki adımla, 
Kişnerdi dal atım bağladığımda, 
Kaybolan bilyeme ağladığımda, 
Gözümden süzülen yaşlar güzeldi...

Bülent ÖZCAN

### Devran Ters Yöne Dönüyor

Dönüyor devran dönüyor, 
Devran ters yöne dönüyor... 
İşkence, açlık, kıyım var; 
Devran ters yöne dönüyor... 

Zindan içinde zindanlar, 
Kurşuna dizilir canlar, 
Ölür nice genç insanlar, 
Devran ters yöne dönüyor... 

Hiroşima, Halepçeler 
Zincirler ve kelepçeler, 
Ana babasız bebeler, 
Devran ters yöne dönüyor...

Tarih kör topal ve sağır, 
Duymaz seni bağır bağır; 
Gözyaşı, zulüm ve kahır, 
Devran ters yöne dönüyor...

Bülent ÖZCAN

### Düş Örten

Salınır şiirim uykuda 
Yanar diri imgelerim 
Yüreğim mürekkep lekesi 
Damıtır acıyı güzellerim 

Hüznümü kanatır bir dize 
Süzülüp içinden dizelerin 
Gezerim bir bir sözcükleri 
Yüzümü Nil'e dökerim 

Benim uslu çocuk yanım 
Söyle nerde yitik gemin 
Kıyı belledin göğü hep 
Denizini görmediğin...

Bülent ÖZCAN

### En Güzel Ben Ölürüm!..

Böyle umut doluyken tepeden tırnağa 
Böyle seviyorken seni amansız 
Böyle değerliyken 
Böyle yüceyken sevda 
En güzel ben ölürüm 
K e s i n!..

Bülent ÖZCAN

### En Güzeli Şiirlerin

Sözcükler değil ama 
O'nu bana bir ana 
                  doğurdu 
En güzeli şiirlerin 
Canım kızım Şiirsu!
Işığı düşüncemin 
H
  o               .
   ş            .
    g         .
     e      n
      l   i 
       d

Bülent ÖZCAN

### Ezgisi Mavi

Usul usul açıyorsun içimde
düş ırmağı bir göğü güzelliyorsun
bir ezgi düşürüyorsun mavi
kanatlanıp güzü elliyorsun

Usul usul açıyorsun içimde
uzun bir zamanı demliyorsun
yokluktan geliyorsun hünerli
bir ömrü yeniden deniyorsun

Usul usul açıyorsun içimde
sözcük sözcük çoğalıyorsun
bir imge oluyorsun bu şiirde
dokunduğum an kanıyorsun

Bülent ÖZCAN

### Filler Kitap Okumaz Şiir Yazar

Harflerin gövdesinden kan mı sızar 
Ürkütülmüş sözcükler nereye kaçar 
Nasıl taşır zaman bunca yalanı 
Şiir mi bu yazılan; neden, fakat; 

Filler kitap okumaz şiir yazar! ..

Bülent ÖZCAN

### Gelincik Tozları

Okumadan atladığın sayfalar,
Hayatının kırık notlarıdır...
Anılar, şimdi o yorgun sular;
Bu şiirin kanayan rüzgârıdır... 

Her ırmak kendi göğüne yaslanır,
Her kuş kendi göğünü gök sanır... 
Sahiplenerek yürüdüğün o ömür var ya;
Havada uçuşan gelincik tozlarıdır...

Bülent ÖZCAN

### İz-düş-im

Ey zaman
kırık aynam
bu kez
yanıltma beni
Nakıp Ali'nin* sinemasında
hüznü gıdıklayan
makinist olayım


Şairin Notu: *Nakıp Ali, Güneydoğu'daki ilk sinemayı Gaziantep'te açan 
                   1940'lı, 50'li yılların Gaziantep'inin bir simgesi...

Bülent ÖZCAN

### Kanayan Ömrüm Benim

Anam 
Hep aynı güzel kadın 
Duygulu içten cana yakın 
İkizim 
Üşüyen sıcak yanım 

Anam 
Yüreğimde süren ışkın 
Göğü kuşatılmış mavi 
Şiirimi yurt edinen kuş sürüsü 
Çağlanın çağıldayan yeşili 
Sürgün göğümün yağmur bulutu 
Çocukluğumun yitik türküsü 

Anam 
Ateşin ağzı 
Acının yalazı 
Serçenin kanı 
Ruhumu seyre durduğum aynam 
Tanrıya komşu bahçem 
Çocukların kiraz çaldığı 

Anam 
Umudun soluk alışı 
Suyun kendine akan tarihi 
Toprağın alın teri 
Rüzgârın uyuduğu vadi 
Yarım kalmış şiirlerin adresi 
Kelebeğin çiçekten elleri 

Anam 
Kendini doğuran kadın 
Yunus'un bilge yüreği 
Kanayan ömrüm benim

Bülent ÖZCAN

### Savaş

Savaşın dili olsa konuşur
Yüreği olsa duyar
Gözü olsa görür
Dilsiz yüreksiz kör savaş
Çocuklara nasıl kıyar
Nasıl insanları öldürür

Savaş kara bir bulut
Üzerinde insanlığın
Demoklesin kılıcı gibi durur
Meydan okur insanlığa

Asırlardır sürgün umut
Boynu bükük durur onur
İnsan bir gün savaşı
Yenince insan olur...

Bülent ÖZCAN

### Sen Elmasını Yedin!..

Sen elmasını yedin 
Göğün kuşları hatırlamıyor seni 
Unuttun yüzünü sildin rengini 
Sesine ihanet ettin 
Sen elmasını yedin 
Göğün kuşları hatırlamıyor seni...

Bülent ÖZCAN

### Sur Ayinleri

sinsi bir sin gibidir 
zulasında simyanın       siner 
sesine suların    d    ö     k ü l             ü              

r                                                   .
                                                                .                  
h                                         .                    a        
                           n                   
r                                  ı                    
f                            r                       
l                     a                        
e                l                        
r            r                          i      
u                             s 
 III. Misli menendi görülmemiş o sevdalı gül/üşü/nşiirine          d            ö               k                 ü                     l/e
                       n 
                          
kül/dür şair
                    dayayıp 
şakaklarını namlusuna

                                                    z

                                                       a

                                                          m

                                                             a
                     
                                           n

                                                                    ı

                                                                       n 

                                                                          .

                                                                        . 
                             
                                         .        
      
IV.
 
G
   ü
  n
      e
    ş
       e   
      
          i
           n
               a
              t  kendisi ol/an 
rüzgâr
en yağız atlarını koynunda  t

                                      a

                                        ş

                                       ı

                                       y

                                          a

                                             n rüzgâr
ışır gergefinde o çetrefil 
sevdanın
 
V.
 
Samanyoluna 
bağdaş kuran turnalar 
   harlı kanatlarıyla 
     çobanyıldızlarına yol 
gösterir
        denizkızları susar
 
VI.
 
Ey şair
    yüreği yeryüzü katarı bilge
      ecesiz bir ecelle 
kuşatılmadan daha
        s
           ö
             
z
                 c
                   ü

                      k
                   l
                e
             r
          i
   u
             y 
                a
                  n
              d
          ı  

      r
         . 
             .
                 .

Bülent ÖZCAN

### Yalnızlıktan Üşüyor 
	İçimde Kelimeler

Kederden kendime köprüler yapıyorum
Kıldan ince kılıçtan keskince köprüler
Her köprüden bir şiir okuyup geçiyorum
Yalnızlıktan üşüyor içimde kelimeler

Yüzünün denizinden atlaslar biçiyorum
Kendimden çok uzağa gitsem de çok kereler
Şiir ki salt coşkuyla yazılmaz biliyorum
Yalnızlıktan üşüyor içimde kelimeler

Çok ölmüş bir şairim yıldızlardan daha çok
Dalında uğuldayan şu rüzgârdan daha çok
Çok ölmüş yoksul ölmüş ama en erken ölmüş
Yalnızlıktan üşüyor içimde kelimeler

Bülent ÖZCAN

### Anka Kuşu

Koparır bir fırtına,
Alır seni sırtına.
Seni hiç incitmeden
Taşır masal yurduna.

Çocukları çok sever,
Onlara hep "gülün" der,
Ve gülünce çocuklar,
O da bizimle güler...

Bülent ÖZCAN

### Canım Annem

Yemeyip de yediren,
Giymeyip de giydiren,
Her an bizi düşünen
Canım annem, gül annem.

Kol açıp, kanat geren,
Ömrünü bize veren,
Biz gülünce sevinen
Canım annem, gül annem.

Bülent ÖZCAN

### Çocuk Nazlı Bir Çiçek

Kızınca üzülecek, 
Kırılıp incinecek, 
Sevilince gülecek, 
Çocuk nazlı bir çiçek... 

Çocuklar ilgi ister, 
Dosdoğru bilgi ister, 
Çoçuğu sevgi besler, 
Çocuk nazlı bir çiçek... 

Onlarındır bal-petek, 
Onlarındır gelecek, 
Zamanla büyüyecek, 
Çocuk nazlı bir çiçek...

Bülent ÖZCAN

### Karınca

Bir buğday tanesine
Dört elle sarılıyor.
Uyuşuk tembellere
Bakıp da darılıyor.

İbret alın çocuklar
Çalışkan karıncadan.
Uyuşuk tembellerden
Var mı hiç adam olan?

Bülent ÖZCAN

### Körebe

Gece
Gündüz
Gündüz gece.
Ben körebe...
Çabuk saklan,
Kim yetişse,
O der
Sobe!..

Bülent ÖZCAN

### Okumak Gerek

Daha çok şey bilmek için,
İleriyi görmek için,
Gerçekleri görmek için
Daha çok okumak gerek.

Daha güçlü devlet için,
Huzur için, servet için,
Daha mutlu millet için
Daha çok okumak gerek.

Tembellikten vazgeçelim,
Okumayı yol seçelim,
Okumak, bilmektir derim,
Daha çok okumak gerek...

Bülent ÖZCAN