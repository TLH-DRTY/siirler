## Sevencan KESERKAYA

### Bin İnci Çiçeği 
Olur Sular

şu anda taa öte ucunda dünyanın
dalgacı balıklar geçer
bir kıyıdan diğerine
gözleri yosun tutmuş yosun kızları
yakamozları öper dudaklarından
rüzgâr yalar kulak memelerimizi.

sularda kalmış
dalgın balıkçıların gözleri
akşamsefaları açar oltaların ucunda
bin inci çiçeği olur sular
gel-gitlerle...

Sevencan KESERKAYA

### Günlere Dair

sevinçler eğreti,
iğnesi kırılmış broş gibi
günler yakamda...

düşündüğüm son konuğu da uğurladı
                    yüreğim

çekildi oda köşelerine
                koltuğum  		
                kitaplarım
                camı çizik gözlüğüm
buğulu dudak izli su bardağım.
duvarda
mavi bir düğüm ucunda sarkan tuval.

gece düğümünü çözsün artık
koynuna aldığı gün ışığının

bir gün daha düştü
iğnesi kırılan broş gibi yakmdan

gözleri çapaklı
sesler uyandı

sözlerimi düne bağlayamadan.

Sevencan KESERKAYA

### Sana Geldim

zamanı çözmek güçtü
koştururken gece yarısı rüzgârlarına
beklenen;
yağmur sonrası doğacak güneşti.

bütün gece düşündüklerimi
göğsümün sol çekmecesine yerleştirdim
özenle seçtiklerimi
nefesime kattım.

pencere pervazlarına dokundum
usulca sevecen
ve duydum sesini yalnızlığın...

kimselere söylenmemiş
sözlerle
sana geldim.

Sevencan KESERKAYA

### Senden Yana

seni ben
eski zamanlarda
düşündüm
ayazlarda
tipilerde
sıcağına gölge düşmüş
Mayıs’larda
şimdi eğildim
senden yana
öpme gözlerimden
ayrılığa dayanamam...

Sevencan KESERKAYA