## Kağan KÖK

###  Arteaga 

Arteaga giderken kanatlı bir gemi imgesi
Başıma gelecek felaketlerin teknesi
Tüm limanlardan uzakta olur olan
Eşya, ev, zaman yalnızlıklar nesnesi

Arteaga gider ben kalırım
Eskiçağ denizleri ormanları
Birbirine katar ıssız iç katmanları
Ansızın içime düşen yıldırım

Arteaga yük taşır
Paha biçilmez yalnızlıkları
Yükte hafif kıymette ağır
Yükler bizimdir navlunları ödenmiş ve hazır

Arteaga gider ben kalırım
Ölümlerle özdeş ve hazır.

Kağan KÖK

###  Aşklar Sarnıcı 

Bir gün dur da kederli yazlara bak
Zamanın içinden
Hayli uzun zaman ve nice acı
Kendini hep gizlediğin aşklar sarnıcı
Görmüştür seni hiç görmediğin yerinden

Sen ki göründüğünde 
Hep görmenin büyüsüne kapılıp -ne yazık-
Yazları bir maytap gibi yakıp
Kaçıp gitmişsindir muzip bir çocuk eğiliminde 

Ey şair 
Dur sus ve biraz da kendine bak
Doğruya doğru eğriye eğri
Yoksa sen de mi 
Bir yaz gününden öğrendin şiiri

Kağan KÖK

###  Çiftçiler 

Yorgunluklar senin, Labradores
Ve kulağımdaki ezik ses
Bense sözümün ikiziyim
Ah ! dil sürçmesi ! cennet değil cinnetim

Kül ağırlıklar altında harman gövde
Sap saman güz ekin senin sözünde
Ayrılanın orda, tarlanın ta kendisi
Olduğunu bilen kim ! ey hasat bilmecesi

Akçaağaç diken yaban orman
Talan olsun perişan yolundan
Ah ! mecaz cambazı bitik çiftçi
Yorgunluk değil bu sensin: söz bahçesi

Kağan KÖK

###  Çıkış 

Nesneler sana bırakır kendini
Kılı kıpırdamaz bir dağ
Bırakıldığı yerde yaşar bırakıldıkça
Ve dönüşsüzdür insan
Ansızın anlar ya da yaşamaz
Bir bulutla yükselip
Çıktığın dağlar kadar

Kadehin badem çiçeğiyse de
Yaşamın ne :
Bolluk ve kıtlık
Solup duran bir mumya
Şark yeliyle gelen çekirge

Sindiğin yerlerde
Kırmızı ince keten ve keçi kılı
İnsan en çok da yaşadığından
Akşam ve solar
Aldanışların akasya ağaçları

Kağan KÖK

###  Çocuk ve Veba 

aşklarsa baglanmak için iyidir
           	-ne farkeder ?
			Hilmi YAVUZ


Deklanşör ve tetik
Durdururlar hayatı bir anda
Ey çocuk !
Sen çocuktun büyüdün
Artık zamanda sallanma

Ne bulduysam sanki
Şu tauna yakalanmış hayatımda
Yırt her şeyi, beşiğini parçala
'İyi aşklar' güzel aşklar bir yana.

Deklanşör ve tetik 
Durdururlar hayatı bir anda.

Kağan KÖK

###  Final 

Edip Cansever'e
Siz sıradanlığın ölümcül yayına gerin oklarınızı
Zamanın turnuvasında
Hepimizin bildik finali
Nasılsa ben üşürüm sizin kışlarınızı
Yaz geçicidir kışsa kalıcı

Terkip ettiğim sözleri
Takip edemedim karmaşıktılar
Sorular sorular
İnsan yazları mı önce yaşar
Yoksa kışları mı?
Asıl soru: Sahi insan yaşar mı?

Beni ancak bir sır açıklar
Açıklamaların açıklaması mel'anet
Kapıdan kovun bacadan girer acılar
Bugünden dünü görebilmek
İşte bu asıl kehanet

Kağan KÖK

###  Fizik Yaz ve Psişe 

SIZI

Bak yavaş yavaş doluyor yaz
Benden arta kalan yere
Akışkan ve inanılmaz bir sızı ile
Bir tek uzak tedirginlik kalacak sanki elimde

TREN


Artık sen kendini yalnız yaza atfet
Bak şimdi bu yaz geçerken 
Sen ters yöne giden diğer yazdasın
Böyle çabucak geçmesi sade bu yüzden

BASINÇ


Şimdi yazdır üzerimdeki bu basınç
Aşkları benden dışarı iten kuvvet
Oysa direnmiştim ipin bu ucunda
Ta ki bir gün devrilene dek

Kağan KÖK

###  Gölgeler 

Çıkarırsam bir gün özetini
Tükenmez bir kalemle yaşadığım bu hayatın
Bir nüshası sendedir mutlaka
Onu al ve onu okuma
Bir hayat bir başka hayatın gölgesidir zira
İşte sendeki nüsha

Kağan KÖK

###  Gravitasyon 

Ana rahmidir uçurumun ağzı
Hayata itildiğimiz
Önce içeri doğru -döllenme-
Sonra dışarı -doğum-	
Ve ardından başlar düşüş serüvenimiz

Yaşamın ve aşkların üzerinden düşen pas	
Sevdalarsa hep kendini göstermiş bir atlas 
Oluyorlar orda	
Yok odalarında varoldum ya
Ey yaşamak denen mecaz.

Kağan KÖK

###  Hallac 

Yazın derisini yüzdüler
Gövdesini bana gömdüler
Uçuk renkler uçtu dağ dağa küstü
Şimdi bu yaz daha serin her yer

Kağan KÖK

###  İcmal 

Zamandan sorumlu olan kendi
O sözcükleri kaç yalan dile çevirdi
Harap kalevi kelime
Suçlu izbe kalbime
Garip ihbarlar gelirdi

Onca dualar eden kimdi
Bir şenlik değil sadece ayindi
Zangoçsuz çanlar kiliselerde
Sözü icmal edecek diye
Sonuçta susmayı denedi

Ve onca söz sadece söylendi
Kasavet ve nisyan derdi
Hangi ses ve kaç dilde
Daha bin kez söylense de
Sanki aynı anlama gelirdi

Kağan KÖK

###  İritasyon 

Zaman : duvarsız ev
Kör yalnızlık direnç
Topal yürüyüş izler
Çirkin çopur yüz
İğrenç aşk ilenç
Artık ellerin senin değil
Ayakların ödünç
Tiksinç bulantı gizler
Anlaşılmaz en küçük ayrıntı
Eğri büğrü yaşamım
Sizin olsun şâkulî düzler

Kağan KÖK

###  Kum Resmi 

Rilke'ye
                                  
 	

'Hayatları boş odalardaki saat'tir
Ölümleri hazır giysi
Mezarları derin çamur örtüler
Ve kırık yazılı alıntaşlarından
Kum resmi

Boş bırakılmış bir yalnızlık uyar herkese
Hor görülmüş itilmiş ve hadım
Yaşamak da ağır edilirse
Sorgu sual ve yaklaşan her adım
Korku resimleri çizer kalbine

Kağan KÖK

###  Kuyu 

İçsiz bir kuyu derinliği hayatım
Şimdi peşpeşe tüm yüzeyler yüzeysel
Ve daha derin algılanıyorlar
Kuytu bir ilüzyonla sanat 
Herkesten daha iyi bu oyunda
Çünkü ben hem kendimi 
Hem zamanı bıraktım bütün aşklarda

Kağan KÖK

###  Ölümsüz 

çocukluk ve ortanca benden kalan
bilinsin şu gülibrişim gençliğim
o yılgın, o aşk sözdedir ben kimim
ölüm, lâyemut bahçeden seçtiğin
kitaplarsa, senden sorulmak için 
yazılmış güzellik okunmaz yanar
sesin darp, yarandan akan hep zaman
kanatmaz mı sandın, yalan gizlidir
ve her yerdedir, sen görünmez ozan :
görürsün, düşersen düşüş senledir
yaşarsan yaşam, yılgıdan anlayan
bilir her zaman, ölmemek eldedir.

Kağan KÖK

###  Ruh Ve Girdap 

Ruh girdabıyla döner geriye
Bakarım donuk yanık kalıp öyle 	
Ses koku bürünüp süslenir
Beni ölçen biçen tuhaf bir vezin
Orman kokan zaman söze gelir

Orda ölüm tanıdık ikiz aşina
Kendimden kendime bir gönderme 
Ne ses ne seda
Ve sanki ölüm değil, tahta bir yalnızlık
Ve yineleme, yineleme

Ölüm erbabı doğru bilir 
Ruh kuyusundan çıkan bir kelime
Türlü anlamlara gelir
Ve işte ağır mazlum uyanış
Yaşlılık denen zenne 

O maktul hazine kime kalır 
Aşklar sarp dağlarda kum fırtınasıdır 
Bulduğu her sığınak; metruk harap
Göz göze gelir ruh ve girdap
Ah! hiç sayılmamış karşılaşmalar

Kağan KÖK

###  Satranç 

Artık yıkılıyor üstüme bu kent
Bir ben mi kaldım şiirbent
İşte benim lâhûrî örtülerim
Üşüdüğüm yalnızlıklar
Neden...
Bir piyon yere düşer
Bir daha bir daha
Zalim oyun satranç
Sen ki yalnız kendine yenilirsin
Kıskanç

Kağan KÖK

###  Tahta Kutu 

İçimde sihirli tahta bir kutu var
İçine atılır temiz kirli acılar
Zaman söz anahtar
Ve aşklarla kapanır

İçimdeki sihirli tahta kutuya bir yol var
İzi zor bulunan kardan
Kendimden mahrum ediyor beni
Zaman zaman

İçimde sihirli tahta bir kutu var
Güneşli günlerde şeffaf karamsar
Sanki üzerinde bir gül durur
Öyle günlerde pembe bir koku dışavurur
Buram buram

İçimde sihirli tahta bir kutu var
Bazen kendine bir parmakla vurur
İçimde anlatılmaz tıkırtılar  
Çevremde tuhaf tuhaf gözler olur 
Soran soran

İçimde sihirli tahta bir kutu var
Dediysem yalan
Kutular.......kutular.......kutular

Kağan KÖK

###  Tavaf 

Ah o tenha deneyimhanede
Zamanın ipini çeke çeke
Hem yazdım hem eskittim o şiiri

Aşklar ki gördüler, oysa kördüler, neyi
Binbir eza ve cefanın şehri
Orda dil büyüdü, zaman karardı
Çoğalan kanserli bir yurt iklimi

Ben kendimi taşladım kendi tavafımda
Yüzümün derisini yüzdüm
Gördüğüm bir kördüğüm ve yalnız zamanın etrafında
Dolandı şu yüzüm

Ey kendini daha da derine iten kök
Farkında mısın sanki sözüm sana

Kağan KÖK

###  Zaman ve Çocuk 

Gözlerini zamana değdirme çocuk yanarsın
Buruşur suratın
En eski biçimlerinde aşkın
Ve sanki sen sende değilsindir zamanın içinde

Oysa zaman kiminle duruyorsa şimdi ordadır
Onca mutaassıp aşkların
Ve yüzkızartıcı erginliklerin ötesinde
Sessiz soluksuz ve öylece

Çocuk ! işte kendi kalbindir senin fütuhatın
Neredeyse o olunan bir yerde …

Kağan KÖK