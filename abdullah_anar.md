## Abdullah ANAR

### Belki Sen Yoksun

belki de ben bırakılması elzem 
     en zararlı alışkanlığım.

Belki bir hata idi benle olmak 
   ve hayaller kurmak. 

hayallerin hepsi de 
 işkembe-i kübradan sallanmış şeyler 
             ki sırf belki de sırf               senin 
ellerini tutmak 
                ve ensene arkadan                     
bir öpücük kondurmak için
                        belki de.

belki de dünya zaten dönmüyor, 
    ve Pakistan'da binlerce kişi ölmedi depremde          ve donmuyor 
kalanları. 

      Şırnak'ta sevgi yok belki de,         elleri ve 
yüreği olan bir sevgi.

belki de küre zaten yok    ve zaten 
ısınmamakta yüreği,       erimemekte 
buzulları,         
yükselmemekte denizleri.      Telef edilmiş kuşlar,  ve hatta kuş gribi 
yok belki de. Belki gökyüzü bile 
yok.

Belki sen yoksun,
   belki de ben.
Belki ve belli ki
   biz yokuz sade bu dünyada,
        sevgi var bizden öte
                 öteden beri.

16/10/2005

Abdullah ANAR

### Çürüdü Zaman

Zaman yoktu,
biz var ettik. 

Var ettik 
ve yok olduk 
zaman içinde. 

oysa
zaman yoktu 
evvel zaman içinde. 
zaman bir kavram, 
bir icat bizden. 
bir tanrı oldu belki 
bize hükmeden. 

oysa, 
zaman yoktu. 
Ne geç 
ne de erken idik 
hiçbirşeye 
ve herşeye. 

ancak 
zaman yoktu 
bunları değerlendirmeye 
ve anlamaya, 
anlaşılmaya, 
yarını kurmak adına, 
ki yarın zamanın bir parçası 
ve biz yarının. 

zamanın yaratıcısı 
ve zamanın bir parçası biz, 
bir zaman bulup 
düşünemedik 
düş kurmak için 
zamana gerek olmadığını. 

düşünemedik 
düşlerde zaman olmadığını. 

düşlemeye zaman yok. 

çürüdü her şey 
her şey çürüdü 
zamanın varlığında 
yokluğumuzu fırsat bilip. 

 	17/11/2005

Abdullah ANAR

### Hiroşima'dan Carettalara

Dün hiroşimada 
bin insan 
bin candı
Bir insan tetiğe bastı
bin canı aldı

ve bin yıldız oldu bin can.

Gel bugün 
bin yıldız
		altında

başka bin yıldızın
bin cana dönüşünü izleyelim.
ve onlardan 
sevda alalım denize duyulan
umut alalım yaşama dair.

Abdullah ANAR

### Korku

Her öykü
en az bir kötü 
içerir,
içermeli

İçermeli
ve içerlememeli
kötü düşüncelere,
katılmadığımız
söylemlere
kaygılara.

Kaygı yada korku
insana tanrıdan birer armağan.

kendinden
farklı olsun istemiş 
ve oldurmuş 
tanrı yada tanrılar.

Ve insan korkuya
korkuda insana dair

işte demiş tanrı yada tanrılar
belki de Sokrates.
bu noktada sen başlıyorsun.
yüzleşmek ve aşmak.
aşmak yada aşmamak
olmak yada olmamak

sen, 
olmanın mücadelesini
verdin ve kazandın.

bizde kazanmak
keyif değil bir tanem
yepyeni mahkumiyetler

bizde varmak;
yeni hedefe 
bilet almak için verilen
kısa bir mola,
ve sonsuza dek mücadele
sürüyor ve sürecek
beyinde
evinde
sokakta

aşmak yada aşmamak
olmak yada olmamak
işte 
bütün mesele

Abdullah ANAR

### Ne Olacak

Ne olacak söyleyeyim,

Öncelikle aşık olacağız her gün yeniden. 
Her gün birine yada başka birine. 
Hep anlamlar yükleyeceğiz güne ve düne.

Özgür olacağız örneğin düşünürken
Bırakacağız şu teknik adam yalın bakışını
En yalın yaşamımızı dahi süsleyeceğiz ve
Anlamlandıracağız yaşamı en anlamsız anında dahi

Ve aşık olacağız yeniden her gün
Birine yada başka birine

Kendimize putlar yapacağız tapacak,
Bir vuruşta yıkacağız ertesi gün yaptığımız putları
Yeni putlar gelecek ertesi gün 
Ve daha ertesi
Yıkılması an meselesi

Yani aşık olacağız yeniden her gün
Birine yada başka birine

Doğaya bakacağız, çevreci şefkatini bırakıp
Bir parçası olduğumuz sorumluluğu ile
Bir parça olmaktan öteye gitmeyecek iddiamız.

Hep birşeyler bekleyeceğiz 
Çok şey olacak
Önce biz çoğalacağız ve çok olacağız

Yani aşık olacağız yeniden her gün
Birine yada başka birine

Abdullah ANAR

### On Can

Ulucanlarda
uluyacan diyenlere
direnen
on can
can verdi
toprağa, suya
Işık oldu
güneşe.

Ulucanlarda 
ışık oldu
on can
uyuyacan diyenlerin
emrine 
uyarken
biz
çoğunluk
sessiz.

Abdullah ANAR

### Otuz Sekiz Ömür

Yaş Otuzu geçti mi 
fark etmez

Her yılın aynı heyecana 
bir ilave 
kat sadece

Söylenmez otuzundan sonrası
ömrün,
gizlenir.

Bazen yaşlanma korkusu,
bazen artan kırışıklık
bazen beğenilememe 

Deprem gibi otuz
 	ve otuzdan sonrası

Depremde evi yıkıldı 
ve umudun altında 
kaldı ise 
binlerce can
ve yaşlanamadı
ve diyemedilerse 
Denmesi zor yaşları
ve gizleyemedilerse 
otuzundan sonrasını 
ömrün

Yani ömürleri topyekün
gizlendi ise 
Üzerlerine yıkılan 
umutları altında

Sen söyle !
Bir zaferi anımsatan 
30 ağustostaki doğumunu
her yılıyla  hemde

hemde her günü
her düşü 
ve her gülüşüyle
gülümseyerek söyle 
otuz sekiz yaşının 
otuz sekiz ömre 
bedel olduğunu.

Abdullah ANAR

### Özlem

Özlemi indirdik falezlerden, 
yüreğimize ellerimizle. 

Gecenin karanlığı
6 yürekten gelen ışıkla aydınlandı.
ve her yer gündüz
ve özlemlerimiz 
indirdiğimiz, sevgimizin tam ortasına. 

Bin öykü yaşamış özlemimiz küsmüştü 
ki tüm insanlığa 
bir el verdik. 
elimizi tuttu. 
aşağı indi. 

aşağı indi 
çünkü çok yukarıdaydı. 
çünkü biz çok aşağıdaydık. 
uyuyabildik özlemimizi hissedemeden günlerce. 
biz çok aşağıdaydık ve o çok yukardaydı. 

özür diledik. 
af istedik. 
sorumsuzluğumuzdan utandık. 
direnişini örnek aldık. 
özlemimiz direndi biz direnemedik. 

Sadece direnişini örnek aldık.
O her şeye rağmen dedi. 
ve bizi affetti. 
affedildik. 
affetmeyi öğrendik.
Adı neden özlemdi. 
neye özlemdi. 
neden özlemler bitti 
ve özlem rafa kaldırılır gibi falezlerde bırakıldı. 
bilemedik. 
şaşkındık. 
şaşkınlığımız uzun sürdü. 
konuşamadık. 
karanlığa alışan gözlerimizle seslenmeye başladık. 
seslendik. 
söz verdik. 
Hayallerimiz vardı. 
özlemlerimiz kadar önemli. 
sınırsız sanırdık. 
Görülen gece hayallerimiz sınırlarını aştı.

Abdullah ANAR

### Quo Vadis

Bizi düşünüyorum
beni bırakıp
hangi kavşakta rastladık birbirimize 
ve çarpıştı arabalarımız karakolluk olduk

hangi paralel iki çizgi kesişti
hangimiz dik kenardı
	hangimiz yatay

hangi dağda vurulduk
üç beş gram metal vücutlarımızda 
aşkımızdan bir kan damlası
düştü kimliklerimize

hangi çocuğun gözlerinde ışıktık
öğrendik sevmeyi yalınayak
	bir gece yarısı
yukarda ay ışığı 
özlemlerimiz

hangi ülkede anıt
kule yada mabet oldu aşkımız
efsaneler yazılan uğruna
	yürekler tarafından

quo vadis 
nereye gidiyoruz
beraber el ele 
yalın ayak yüreğimiz
gülümseyen yüzlerimizle

bilmiyoruz
bilmekte istemiyoruz.

Abdullah ANAR

### Seni Beklerken

Seni beklerken
birtanem,
Bir tane düşündüm.

Gözlerin kadar güzel,
	ışığın kadar aydınlık

Bulamadım.

Seni beklerken bir tanem
	düşümü bekledim
		gerçeğimi yaşadım.

En güzel beklemek
	en güzeli beklemek
			idi
		seni beklemek.

Ve en güzel dut ağacının altında 
	beklerken seni bir tanem
		dünü düşündüm
			evvelsi günü

Dün Hiroşima 
	evvelsi gün tiner
		ve sevgisiz eller.
Ellerini düşündüm bir tanem
			seni beklerken 
bir çocuk düşü kadar yumuşak 
			ve sevgi dolu

Beklerken seni bir tanem
	bir tane düşledim
			ellerin
	bir gerçeğimiz
çocuklar
	ve yüreğimizde
			umutlar

Seni beklemek
	sana kavuşmak bedelli
		en güzel işti
			yaptığım.

Abdullah ANAR

### Ulaşın Düşü yada Düşüşü

Düşünün ulaştığı
Ulaşın düşündüğü
ile aynı olmaması
Ulaş'ı düşündürdü

Ulaş düşündü
düşünü söyledi,
düşü ütopya 
düşü Tanrı
Tanrısı düştü

Düşündü
düşüncenin ulaştığı
noktayı ötelemek 
için.

İçine sığmayan
düşünü
söyledi
suçlandı,
bozduğundan
alışılmış düşleri

Şimdi içerde
yine düşünüyor
düşünceyi ötelemek için
buraya düşmeye
değer miydi?

Abdullah ANAR

### Varoluşçu

Sen bana vardığında,
ben sana vardım.

sen bana var
ben sana yok
olamazdı
çünkü vardım.

var olmanın
sınırsız sevinci
sevgi seli
sevgiliye

hiçbir şey 
yoktan var olamazdı

Sen bana varmadan 
önce de vardın

yokların arasında
sen beni gördün
ve bana vardın

var oluşçu sendin
var eden sen oldun

seni sevmek,
sana varmak,
ya da var olmak
hepsi aynı aslında.

Abdullah ANAR