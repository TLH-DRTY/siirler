# Tolga YILDIZ

## Monolog

Sonra, göğermiş sanırdım erguvan ağacı,
köklerini salınca esirgeyen alnına.
Ölümüm mesela; tutuşan denizlerim kadar sıcak, okyanuslarım kadar uzak olsun isterdim. Böyle buyurdum alacakaranlığında ömrümün,
kalan hevesim ve cesaretimle.

Para’nın sultasında onca kirli çağ geçti.
An geldi, ahlaksız intiharların koynunda,
toprağın sabrı, ansızın doldu tetik boşluğuna:
Dan!

Yenildim de kekemeleşiyorum yine;
biraz meczup, biraz susku.
Kor tufanlarla tarazlanan ne varsa hayatlarda!
Dan! Dan!

Çek bıçağı,
batır her yanı sinir uçlarıyla bezeli insan etine.
Batır… Kes…
Kan aksın… Acısın!
Dan! Dan! Dan?

Tolga YILDIZ

## Vazgeçmeler

Hapishane türküleri soğuktur, diğerleri gibi ısıtmaz içini.
Kırağı harelenir, suç buhurlaşır sanma.
Takatsiz düşer mi taş avlulara siyaset sorguları?
Kanma sakın… Örselenirim bu kimsesiz meydanlarda,
yıkılan duvarlarda… İhanet eken, hasret çeken bir “ben”
öldürülür Kızıltepe’de; cürümüm kadar yer yanar;
say, sakın, bak.
(Uğur’u da vurdular...)
Her dünün çarmıhını yıkarak, tuhaf yağmurlar biriktirirdim.
Atatürk Bulvarı’nda bağrışan sirenler ve esmer engerekler yiterken, heyelan gibi bir serüven kopardı ya içimden;
ayılınca anlardım, babamdan utandığımı.
Kendime zarardım…

Kunduz cenginin yersiz yurtsuz, çölsüz topraksız mayınlarıydık.
Biz! Gördün:
Eksik ruhum, sakat süvarilerin ırak otağıydı (ölene kadar ulaşamayacakları şu “uzak!”); azalıyordum…
Nihilist sancılardan sonra kabul ettik tutsaklığı.
Gergin koyakların feodalitesinde Freud’su erimiş, cehennem atığı soluk bedenlerimiz, çıplaktılar;
proleter sanayi: Usturaydık he, kendi tenimizde.
Bazı infaz masalları tarihte, bu ihbarla bitti.

Tolga YILDIZ

## Yolculuk

Bu sıska nefsin ötesi, -kanaya kanata- bir enkaz ütopya şimdi.
Sıtmalı kadrimin mührü çözülmeli oysa;
hükümsüzdür çünkü, bedbaht konçertolar ve münzevi kasabalılar
göçebedir sahiden usuma:
Bir Dersim, bir Datça…

Tolga YILDIZ