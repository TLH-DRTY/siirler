## Hasan Basri ÜNLÜ

###  1. Bazalika 

Yanlış... kadın vardır belki doğru kadın da; bazen
hem yanlış hem doğruydu kadın sancılı soruydu:
ben neresinden okusaydım bu soruyu, soru beni 
neremden; yanlıştım yanılmıştım ah "doğrusu 
olmayan yanlışlar"(*) mıydı yoksa, saplanıp 
kaldığım?
 
Diken... değil bu defa ben dikene saplandım;
kaynaşırken ağrılarım bir dikenin sızısıyla,
öğrendim dikenlerin de sessizce ağladığını;
"Her yanı dikenli güller getirdim" (**)  serdim 
yatağıma, sarıp sarmaladığım uykularımı uykular 
boyunca kana kana bir gül için kanadım; iflah 
olmam heyhat ben iflah olmam artık; arıyorum 
şimdi, yanlış güle rengini vermiş hangi dikenin
iy' olmuş ki kederi?
 
Gül... aşkındayım dikenin telaşında.
 
(...)
 
Yanlış kadınlarda doğru aşklar aradım. Sancım 
Aradığım etimdeydi; kuru bir dikenin imlediği 
Gül'dü derdim. İçin için bir gül için ağladım
 

(*) Hüseyin Alemdar : "Tabut İnceliği" şiirinden
(**) Nurullah Ataç : "Melal Perisi" şiirinden

Hasan Basri ÜNLÜ

###  Bir'li Şiir 

Vaktiyle çoktum azala azala bir kaldım
Trajik muamma: Bütün anlamları bilemem
Sonunda çözüldü çözülecek yaşlı tılsım
Kalan ömrüm görmeye yetecek mi bilemem
 
Bir; intiharı sevmez ama anlamlandırır
Ya intihar? Susku mu yoksa çığlık mıdır
 
(...)
 
Dedim ya çoktum ama bazılarını öldürdüm
Öldürüldüm sonra kandım ve kandırıldım
Çoktum düşürdüm kırdım düştüm kırıldım
Aklımdaydı adları unuttum ve unutuldum
 
Hafıza zayıf zaman uzun ah yazı ah yazı
Tut şiirimden biraz buralarda yalnızım
 
Bir'im ben iki üç olmam artık. Hiçbir 
denizde liman değilim. Hiçbir limanda
gemi. Ne gemide yelkenim ne yelkende
rüzgar... Fırtınaya martı hiç değilim
O halde nedir bunca savruntunun sırrı
 
Gövdemde taşıdığım koca mercan yarası
Kalbimdeki sızıntı bilmem nereden gelir
 
Dedim ya çoktum biraz erozyona uğradım
Kapı dağdır yol duvar. Ne katar geçer
ne kervan var. Utanırım çoraklığımdan
Soğuk bir nefes gibi bedenimi yalayan
acıdır zaman. Aşktan derler ah aşktan
Yalandır! Gül desem yanar dudaklarım
 
Bir: Trajik vakadır. Öz üslüpta saklıdır
Boğulmayı boğulmak yapan çırpınmak mıdır?

Hasan Basri ÜNLÜ

###  Dikilitaş I 

doğduğumyer
esaplanıpka
ldımhayatım
boyuncayerd
engöğegeçmi
ştengeleceğ
eölümdenyaş
amauzananbi
rtehditoldu
fallusbeden
imbinyaşınd
ayımamahiçk
imseylekarı
ştırmadımy
aşlıkanımıb
enbubedenet
ekbiranlamk
azıyıpbaşım
diktaşıdımk
imsebakmıyo
rartıkbanab
enaslındahi
çuzanmadımb
uncazamanam
asessizlikt
enyorgundüş
tüilgiyemuh
taçbedenimi
yidinleyinb
enisizlerle
ilkvesonkez
konuşacağım
zamanınmek
ânatehdidin
iartıkkendi
mekıyacağım
YIKILACAĞIM

Hasan Basri ÜNLÜ

###  Dikilitaş (17) 
  

yıllarsonra
ilkdefainsa
niçineçıktı
myıllardırd
okunmadığım
yüzlerebakt
ımdahayaşlı
dahayorguny
üzlerivardı
ayrıkotları
fesleğenler
diknesizgül
lergülsüzdi
kenlervardı
kasımpatıla
raçelyalarv
eaçılamayan
larvardııtı
rlarvekatır
tırnaklarım
ezarlıkzamb
aklarıdevet
abanlarıveb
irkaçmasumm
enekşevardı
ısırganotla
rıısırıyord
ubakışları
ıyıllarsonr
aydızamanın
külüvardıya
praklarında
sarmaşıklar
gibisarılma
kistiyorduk
örbakışları
amaburuktum
SARILAMADIM

Hasan Basri ÜNLÜ

###  Dördüncü Yontu 

Eylül şaşkını kasımpatım erken öleceksin
Vakitsiz gülümsedin bilemedin gündönümünü
Bilebilsen sen de kısa hükmünü sürerdin
 
Şimdiki zaman içinde aşk hükümsüzdür...
 
Kendini yazamayan hattatlara benziyor günler
Ellerim söz geçiremeyeceğim kadar çıldırmışlar
 
Dülgerim ustam bitsin artık burada çıraklığım
Yontularla kurduğumuz uçurumlar ne kadar mahur
Bırak, bırak birinden de ben kendimi savurayım

Hasan Basri ÜNLÜ

###  Eylül Kadınlarım 

Suskun bir Eylül'ün dizelerine kapanmıştım
Sessizce ağlamıştım ağrılarımı tırnaklayıp
Bahtımdan bütün zamanların tozunu kazıyıp
Yıkamışlık, arınmışlık, arındığımı sanmıştım
 
Kurtuldum derken yolumu tutan hanginizsiniz
Artık ne kadarınızla benimsiniz. Değilsiniz
 
Gel yarışalım diyorsunuz hoyratça. Hangimiz
Önce unutacağız yorgun bir Eylül'e yaslanıp
Hafızamıza saldırıyorum bu yüzden. Size kızıp
Eski ne varsa kazıyıp atıyorum bir kez daha
 
Ama hanginiz hala kıpırtılar gömüyor tenime
Bu yangınları düşlerime süren hanginizsiniz
 
Durduk yere göller buharlaşıyor gözlerimden
İçimde nehir yatağını bozuyor Eylül Eylül
Duvarlarım yıkılıyor yılların yoksunluğuyla
 
Kayıp aşklarım. Eski kadınlarım. Eyvahlarım
Eskilerinizi bana rehin bırakıp gitmiştiniz
Unutmaya attığım adımlarda sırtıma saplanan
Eylül kokulu ölümlerin sahibi hanginizsiniz

Hasan Basri ÜNLÜ

###  Gün Işığı Peşinde 

İhanet ve hasret kardeştirler
İzlerini sürdüm de geldim sana
 
Bakma yanmışlığıma izlerin düşürdüğü
Cehennemlerdendir sen durma renk ver
Sağalt birer birer sızlat yaralarımı
 
Boş ver eprimişliğine derimin
Sen tez tut elini ey günışığım
 
Bağbozumunu bekleyen pusular var daha

Hasan Basri ÜNLÜ

###  Henüz Yüzleşemediğim Sevgilim VIII

Bir köstekliyim akrebi aşkla kundaklanmış
Döner döner dönerim gecikmenin girdabında
Yüzümün yenildiği ağrıların ağında dönerim
 
Bir köstekliyim zamandan habersiz dönerim
Uykusuzluğun koynunda teninin yokluğunda
Yolunu şaşırmış yolların kaybolmuşluğunda
Kül kokulu kalıntılarında kent kapılarının
Eskil aşklar kıskacında dönerim ha dönerim
 
Sen bilmezsin bunu ben denizin başladığı
Sesinin teninin ve gözlerinin dalgınlığını
 
Sen bilmezsin bunu ben ellerinin sarıldığı
Huzursuz geçmişinin sandığında sakladığı
 
Sen bilmezsin bunu ama aşkının uğurladığı
Bütün ölümlerden ben hep seninle dönerim

Hasan Basri ÜNLÜ

###  İkinci Yontu 
  

Kaynağı başka gözyaşları ıslatmaz yanaklarını
Yorgun sancılarını dindirmez yabancı uykular
Ve çalıntı intiharlar unutma öldürmez insanı
 
Şimdiki zaman içinde aşk nihilisttir...
 
Nalsız atlarımı sürmem artık o yaylalarda
Kalıcıyım kendime konukluğum biter burada
 
Gecenin suçu yok sırrı sığınak sayan bendim
Bütün çocukları çağırın kabulümdür yenildim
 
Ömrüm heyhat sen falları düşten bir acı kahve
Hanen fassal cezven kırık telven şiirdendir

Hasan Basri ÜNLÜ

### III. Karyatid 

1.     AŞK   :Kendine
                  aşıktı
                  ben
                  onun
                  aşkına
 
2.     Ceylan    :sudaki 
                  suretine
                  aşıktı
                  avcıya 
                  yakalandı
 
3.     Vurgun    :yemiş 
                  balıktım 
                  bir aşkın 
                  dağına 
                  tırmanıyordum
 
4.     Bugün     :olmaz 
                  bugün 
                  aşık 
                  olma 
                  bana
 
5.     Güzel     :ne de çirkin 
                  farkındasın 
                  güzel  
                  -liği 
                  -nin
 
6.     Kadın     :kadın gibisin 
                  adam 
                  adam gibisin 
                  aşk aşk gibi 
                  değilsin
 
7.     İz        :bırakıp 
                  gittin 
                  sevgilim 
                  kadehimde kaldı 
                  dudağın
 
8.     Ten        :-inin gülü 
                   rayihası 
                   dilimin 
                   ucunda 
                   kaldı
 
9.     Gül        :-dü aşkım 
                   sarıldım 
                   öptüm yaprak 
                   yaprak döküldü 
                   dudaklarım

Hasan Basri ÜNLÜ

### IX. Karyatid 

1.      BİR      :-in 
                  parçalanması 
                  benzemez 
                  başka 
                  parçalanmaya
 
2.    Kalabalık  :-ta yamadır 
                  utanır 
                  saklar 
                  kendisini 
                  yalnız
 
3.    Yalnız     :-ın acelesi 
                  nedir ki 
                  ağır ağır 
                  kazar 
                  kuyusunu
   
4.     Öteki     :bendim 
                  siz beriki 
                  hiçlik 
                  çizgisi 
                  aramızdaki
 
5.    Kara       :göründü diye 
                  bağırıyorken 
                  gözcüler 
                  ben 
                  boğuluyordum
 
6.     Müjde     :-mi 
                  isterim 
                  dese 
                  birisi 
                  uyanıyorum
 
7.    Kim        :demiş yalnız 
                  yalnızdır diye 
                  ordular gezer 
                  içinde elleri 
                  kanlı
 
8.     Anı       :-larım paslı 
                  bıçaklarım 
                  bazen 
                  onları 
                  parlatırım
 
9.     Tuz       :mu yoksa 
                  bandığım 
                  yaralarım mı 
                  daha fazla 
                  ağlardı

Hasan Basri ÜNLÜ

###  Oyun 

Oyun oynardık ölümle
 
Şal desenli rüzgârla bağlasan da gözlerimi
Ölmeden yapılan bir yağmadır bu bilesin
 
... oyun körebe
 
Gidişlerinden eksik olmaz geç kalmışlık
Soysuz sürgün neyin olur senin ayrılık
 
... ölüm körebe
 
Sanma ki hep misafirdir gözlerindeki karanlık
Ölüm seni de öper bir gün dudaklarından ayrılık
 
Biz kaçardık hiç durmadan hep kör kütük...

Hasan Basri ÜNLÜ

###  Tozdan Önce 

Adın gitmek olalı yol kokuyorsun kadın
Ben çıplağım şimdi sen de soyunacaksın
 
Vakti geldi sevişeceğiz ulu orta
 
Son defa dokunacağım gizli güzelliğine
Korkularımla sarılacağım sana son defa
 
Sakınmadan abanacağız şahdamarlarımıza
İkimiz de fena kanayacağız birer damla
 
Sonra alacağım yangın ellerimi koynundan
Toza fırlatacağım yüzümü yolların tozuna
Ne ben olacağım ne sen ne sırların sonra

Hasan Basri ÜNLÜ