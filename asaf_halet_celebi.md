# Asaf Halet ÇELEBİ

## Adımı Unuttum

adımı unuttum
           adı olmıyan yerlerde
ne in
           ne cin
                      ne benî âdem

zamanlar içinde
kuşlar uçuyor
kervanlar geçiyor
                     bir iğne deliğinden

çarşılar kuruluyor
sarayları oyuncak
           insanları karınca şehirler
zamanları gördün mü
                    bir iğne deliğinden

adımı unuttum
           adı olmayan yerlerde
geçip gidenlere bakarak

Asaf Halet ÇELEBİ

## Ayna

aynadan bakan benim
           küçük gotamacık
duvarlardan karşına çıkan
aynalardan hayalini çalan
muhabbet olup vücudunu saran
          küçük câriyen
                      nigâr-ı çîn

nigâr-i çîn
          bin bir aynada oynar
ayna ayna içindedir
            nigâr-i çîn
                      nigâr-ı çînin içinde
ve zaman
                      zamanın dışında

uzat ellerini küçük gotamacık
hayal hayal içinde
dünya bir hayal dolabıdır
            aynalardan geçer
                      küçük gotamacık
çok sürmeden hayallerimiz
                     aynaların arkasından geçer

aynaya bakan benim
           hayal annemin oğlu
                     bodhista gotama


dünyada en güzel şey
           seni buldum
                       artık hiç bir şey istemem
küçük câriyem nigâr-ı çîn
            uzat ellerini
                      aynaların dışına çıkalım

Asaf Halet ÇELEBİ

## Güneşin Işığı

her şey güneşi seviyor
hattâ denizler bile
denizlerde nefes alan sen bile
		ve biz
güneşi değil ışığını seven insanlarız

güneş içime vuruyor

güneşin ışığı var
güneş yok
güneşin ışığını kim anlatabilecek

pazar pazar gezmek
dağ dağ dolaşmak
ve ormanlarda kalmak

güneşin ışığını anlatacak olanı arıyorum

güneş içime vuruyor

Asaf Halet ÇELEBİ

## He

vurma kazmayı
	ferhaaat

he'nin iki gözü iki çeşme
		aaahhh

dağın içinde ne var ki
güm güm öter

ya senin içinde ne var
		ferhat

ejderha bakışlı he'nin
iki gözü iki çeşme
ve ayaklar altında yamyassı

kasrında şirin de böyle ağlıyor
		ferhaaat

Asaf Halet ÇELEBİ

## İbrahim

ibrâhîm
içimdeki putları devir
elindeki baltayla
kırılan putların yerine
yenilerini koyan kim

güneş buzdan evimi yıktı
koca buzlar düştü
putların boyunları kırıldı
ibrâhîm
güneşi evime sokan kim

asma bahçelerinde dolaşan güzelleri
buhtunnasır put yaptı
ben ki zamansız bahçeleri kucakladım
güzeller bende kaldı
ibrâhîm
gönlümü put sanıp da kıran kim

Asaf Halet ÇELEBİ

## Kunâla

vakit geldi kunâla
dünyayı göreli çok oldu
tam kırk yılda seni buldum kunâla
bu can tenden geçmeden
	bu dünyadan göçmeden
		bir kerecik sevmek çok değil

simsiyah saçların var kunâla
kemiklerine yapışık etlerin var
	bir gün dökülecek
kunâla kuşu gibi gözlerin var
	bir gün sönecek
kunâla
bu etlerin arkasında güzelliklerin var
	benden başka kimse bilmeyecek

bu can içimde kuştur kunâla
	seni görünce titrer
bu can gözümde muhabbettir kunâla
	seni görünce yanar
bu can burnumda soluk olur kunâla
			     uçar gider

bu can benden geçmeden
	bu dünyadan göçmeden
		bir tek seni sevmek çok değil

Asaf Halet ÇELEBİ

## Mariyya

Preguntias que significa
Saudade; voute dizer
Saudade e tudo o que fica
Depois de tudo morrer
		Maria Barbas


çin kadar uzaklardan
	can kadar yakından
sen bir masal kızısın
dün
	çinden gelmiştin
bu gün
	lizboa'dan

yüzünde tarçın kokusu
	gözünde cîn
bir gün buradan gidersin
		mariyya

can kadar yakın
	çin kadar uzak
lizboa boyalı haritalarda kapanır

bir gün buradan gidersin
		mariyya
aynalarda seni ararım
bu şehirde seni ararım
bu dünyada seni ararım
		mariyyaaa

Asaf Halet ÇELEBİ

## Mariyya

Lizbonlu Maria Barbas’a
lizboa

            boa

simsiyah saçlı kadın

            mariyya

bir masal söyle bana

kan nasıl çıkmadı baştan

            o ölen kimdi

                        mariyya

öleni bilmem

            buna şarkı derler

lizboa

            ben bir şarkıyım

atlas denizlerinden geldim

            önümde dalgalar vardı

                        arkamda dalgalar

 

dalgalar bitince

            ben de biterim

Asaf Halet ÇELEBİ

## Nirvana

karanlığı geçelim

karanlığı geçelim

ne uyku
	ne ölüm
hem uyku
	hem ölüm

düş içime uyu
ve sonsuz büyü
unut renkleri
	ve şekilleri
		hepi
		   ve hiçi

beni 
      ve seni
	ve geceyi yuttu
			nirvana

Asaf Halet ÇELEBİ

## Sidharta

niyagrôdhâ
koskoca bir ağaç görüyorum
		ufacık bir tohumda

o ne ağaç ne tohum

om mani padme hum (3 kere)

sidharta buddha
ben bir meyvayım
	ağacım âlem
ne ağaç
	ne meyva
ben bir denizde eriyorum

om mani padme hum (3 kere)

Asaf Halet ÇELEBİ

## Şamandıra Baba

yaramaz kız bahçeye gelecek
benimle oynamaya

şamadıra babacığım
ona bütün oyuncaklarımı versem
                                ve bütün nedirciklerimi

kertenkeleler kaçacak
ve biz güneşten saklanacağız
                                çok yaprakların altına

şamandıra babacığım
çok uslu oturacağım
                                yaramaz kız gelecek diye

Asaf Halet ÇELEBİ