## Abdülkadir PAKSOY

### Ankara

Niçin sevilir bir kent
Ekmeği suyu insanı için mi
Yoksa uğultusundaki
           o sürekli derinlere kaçan
                            eskil renkten mi
Yoksa gizlediği için mi
                        suçlarımızı
                        gökyüzünden kırlardan
Niçin sevilir bir kent
Bilmem ki.
 
Ama artık zamanı geldi
İtiraf etmeliyim
Seviyorum bu kenti ben de
Bir kadını sever gibi.
İçim içimi yiyor kimi zaman
Kızıyorum gördükçe hafifliklerini
Ama çıkıp baktığımda tepelerinde aşağılara
İnip yitirdiğimde kendimi
                       o buğulu sokaklarında
Anlıyorum onsuz edemeyeceğimi
Niçin sevilir bir kadın
Bilmem ki.
 
Ankara
Ey aziz kentim benim
Bana kimliğimi kişiliğimi verdin
Zor günlerde sen emzirdin
                        yetim şiirlerimi
Ey güzeller güzeli
Mustafa Kemal'in gelini.
 
Göğe atılırken taş kesilmiş
Çift başlı bir Hitit kartalı gibi
Bakarken Anadolu'ya
Asıldım ayaklarına
Boynumda Midas'ın armağanı
Gümüş bir gemi çapasıyla
Dolaşıp duruyorum
Ay ağılı dolamlı
Düş çanağında.

Abdülkadir PAKSOY