# Ahmet UYSAL

## Sularla

Sularla, , Yeni Biçem Yayınları, Haziran 1994 

Sularla, Ahmet Uysal'ın 'olgunluk' verimlerini içeren,
      varoluşun özbilinçle doğrulandığı bir yapıt; dağlanmış bir ömrün
      izdüşümü. her dize şairin her durakta vurgun yemiş yaşamıyla örtüşen
      bir 'gerçeklik' in dile gelişi.
      
Uysal'ın şiiri; halk, divan ve çağdaş Türk şiirinin köklü
      kalıtını özümlemiş 'ince' bir şiir. O, salt kendi gözleriyle değil,
      bütün insanların gözleriyle bakıyor dünyaya. Baktığı yerde
      alazlanıyor söz!
Sularda'daki şiirlerin genel dokusunda biraz kırık,
      ama yaşama sevincini aşkla kutsayan bir duyarlık var. Uysal'ın suyu,
      'uykusuz' bir su.

      Evet, 'ince' şiirler... Bürümcük inceliğinde, öpüş tadında.

Ahmet UYSAL

## Uzak Yazlarda

Uzak Yazlarda, , Düşlem Yayınları, Nisan 1998

Tuzlu bir köpük iziyle

      Savrulan kumdur omzunda

      Suyla sınadığın şiirler

      Bir dergiye düşürür adını
 
Orada bir nehir ağzında

      unutulur son gülüşün

      Naif bir şairin yüzüne

      Çizer kuşlar gökyüzünü

Ahmet UYSAL

## Acının Gümüşü

bunu

      yaşam ki

          şiirle sonsuzdur"

Ahmet UYSAL

## Gece Sözleri

Geceyle dinlemeli genişleyen
Bir ağacın gövdesini


Üzerine yıldız sekerken
Su vermeli gülün toprağına


Şiir geceyi sever çünkü
Aşk geceyle açıklar kimliğini


Eski bir ırmak yatağında
Yeni bir serüvendir gece


Ve bir kadın sevilmeyi bekler
Gecenin en ince yerinde

Ahmet UYSAL

## Kırgın Günler Göçebesi

Yurdun neresiydi senin
Ey rüzgâra bürünen göçebe


Tükettin işte barındığın
Kırgun günleri de
Biriktin ve çürüdün
Eski taş oyuklarında
Çimlendi gizlediğin tohum


Islak bir çizgiydin
Kuşların geceye çizdiği
Acı sularında çığlıklar
Kırk yıl eğirdin ipliğini
Kırkıncı şiirinin


Önünde duruyor şimdi
Yangınlar atlası temmuz
Kül üreten kent günleri
Geçit vermeyen köprü
Çıkrıkta bekleyen iplik


Çıkıp gidecek gibisin
Kendine çizdiğin eğriden
Bursa günleri kentine
Şiiri ilk bulduğun
Su günlerine yeniden


Yeniden kuşatıyor seni
Korku ve kuşku günleri
İçindeki taş tanrı
Ağır basıyor yeniden
Uzun süren o yıkımlar yılı



Yurdun neresiydi senin
Ey rüzgâra bürünen göçebe

Ahmet UYSAL

## Öpüş Tadında

Bir şiir
Tek bir şiir yazmalıyım
Uyağı rüzgâr olan
Yağmura bürünmüş soluğu


Bir gün
Tek bir gün kalmalı
Benden kalacaksa geriye
Bir öpüş tadı dudağımda


Ve bir öpüş tadında
Olmalı o şiir de

Ahmet UYSAL

## Sana Ne Söylesem Ömrüm

Güz geldi ah, güle ne söylesem
Sana ne söylesem ömrüm
Sen ki şiirler düşürürdün
Uzun uğultularla akan sulara
Toprağın tuzu, taşın izi olurdun



Ayışığı toplardın güllerden
Gecenin ürpertisinden çocukluğumuza
Kırgın kadınlarımıza yazılarda
Oradan oraya savurduğumuz
Sarılan sarılan yalnızlığa


Şimdi nasıl koysam yerine
Kırılan dalı, örselenen çiçeği
Okşasam usulca, öpsem öpsem
Bulutlarla düşlesem, kuşlarla düşünsem
Şiirle sağaltsam sayrı yüreğimi


Sana ne söylesem ömrüm sana
Sen ki gümüş pullar düşürürdün
Bulanık karanlığa hüznümüzün
Yeniden yeniden kazanırdık umudu
Unutulurdu yenilgi, susardı ölüm


Güz geldi ah, güle ne söylesem
Sana ne söylesem ömrüm
Toparlan, kanınla katıl haydi,
Kalan ömrünle, kanayan yanınla
Bir yoğunluğa koy günlerini

Ahmet UYSAL

## Şiire Yetmeyen Zaman

Şiire yetmeyen zaman
Nasıl da yanılttı seni
Sen ki daha bir çocuktun
Bir yaşamı alıp gitti
Şiire yetmeyen zaman


Sararan ot, yiten gölge
Öyle birden gelen ölüm
Doğrusu aklında yoktu
Yaklaşıyor her geçen gün
Sararan ot, yiten gölge


Soluk soluğa bir güzel
Yaşadın ya sen ona bak
Ardında kalan şiirler
Adını fısıldayacak
Soluk soluğa bir güzel

Ahmet UYSAL

## Son Durakta

Bir düşteydin bunca yıl
Boynunda şiir ilmeği
İnce olsun istedin hep
İnce olsun şiirin ipliği


Bir sürgünden bir sürgüne
Her zaman şiirden beklemeli
Eski bir çıkrık olsan da
Gülle dokudun ipeğini


Şimdi son duraktasın işte
Cemal'in indiği durak
İnmek istediği Metinimiz'in
Sana bir şiir yazımı uzak

Ahmet UYSAL

## Sözdüşü Metinler

Sen ki bir sözdüşüydün
Ulaşan en eski aşklara
Kırık testimde biriken su
İlk yazılı taşı söylencemin


Sendin bulduğum büyü
Bozkır buğulu bedenimle
Tuzuna inandığım çöl kumu
Kuşlar uçurtan susuzluk


Yollar ayrımı yüreğim
Zaman dokuyan çıkrıktı
Dönen ışık hızıyla
Boşluğa düşen sarmal


Aşk ki bir sözdüşüdür
Çıkar en eski yazmalara

Ahmet UYSAL

## Dörtlükler

Geceyi aldattım suç ortağı
	arıyorum kendime
Geçen ömrümü aldattım aşklar
	kapatmadı yaramı
Bir çocuk ağlıyordu içimde
	yaz yağmuru sandım
Ah, yaşlanarak mı silsem onun
	ıslak yanağını



Uzun koşu bitti yarısını bile
	geçemedim çölümün
Deli dikenli kaktüsün tutamadım
	yasak yemişini
Yenildim bu kuşatmada da uzun
	mızrağım kırıldı
Yere düşürdüm aşk burcundan
	simgisini üçgenimin

Ahmet UYSAL

## Evvel Zaman Şairleri

şiir

Ahmet UYSAL

## Güz Gömleği

Güz gömleği giydi şiir
Hüzün sanıyor görenler
Açık kalmış bir düğmesi
Ki rüzgâr girsin diyedir


Cebinde yağmur kokusu
Bir tutam kurutulmuş ot
Yeni bir imge arıyor
Onunla, ince akan su


Bir kadın eli değmiştir
Belki de yıllar öncesi
Saklar durur unutamaz
O gömleği giydi şiir

Ahmet UYSAL

## Güz Sonu Şiirleri

Her şey hazır belki
	yarın giderim
Yağmurun sesini de
	alırım yanıma
Gömleğimin cebindedir
	kuruyan otlar
Eski yerinde kalır gene
	bozkır kokusu



Herşey hazır kesin
	yarın giderim
Kırgın güz sokağı
	uğurlar beni
Benim için rüzgâra
	bürünür evler
Kapısını açık bırakırım
	ıssız avlumun


Her şey hazır olamaz
	hayal bunlar
Şehrini bulamaz bulanık
	akan nehir
Savrulur derin vadilerden
	düşer köpüğü
Kırık bir dal ucuna döner
	kırgın şiirler

Ahmet UYSAL

## İnce Bir Hançer

Issız bozkırda usul esen
	yaz yelidir hançer
Bütün eski kalıtların yanılmaz
	belleğidir hançer


Ayrı kalınca kınından yitik
	gümüş kabzasıyla
Zaman içinde çürüyüp gidecek
	eğri demirdir hançer


Yıkım günlerinde odur öfkeli
	imgesi şairlerin
Pul pul döker pasını birden
	umutla devinir hançer


Ay ışığını sever ne de olsa
	gecenin dostudur
En çok bir kadın koynundaysa
	sevinir hançer


Islak bir parıltı ya da kan
	izi bırakır ardında
Yasak sevişmelerin ölümcül
	bedelidir hançer


Ne zaman kaygan bir kın
	içinde düşünsem onu
Şiirin ipeksi dokusuyla
	kendine bilenir hançer

Ahmet UYSAL

## Şehirlerdir Acıtan Kalbimi

Şehrini arayan bir nehirdim
Arar gibi eski bir sevgiliyi
Her yanım toprak, tuz ve kum
Köpüğü dağılmış bozkırda
Çoktan unutmuş çıktığı vadiyi


Kadınlar da görmüş yalnızlıkta
Gözleri kırık bir söğüt dalı
Kan mıydı sızan gözyaşı mı
Uzak bir yıldız gibi kaymış
Elinden, nehrimin suları


Nasıl akar giderdim oradan
Sürüklenen bir nehirsem de
Savrulan birkaç su damlası
Kalsın isterdim kirpiklerinde
İşte öyle bir sevgi anısı


Suya değen ince otlara
Uzanırdım, ah bir tutunsam
Ama, bir nehirdim ben
Akıp giden kırgın göçebe
Bin yıldır batık şehrini arayan


Şehrini arayan bir nehirdim
Gözü tutmayan hiçbir şehri
Ayaklarına dolanan köprülerin
Birinden ötekine geçip gitsem de
Şehirlerdir acıtan kalbini

Ahmet UYSAL

## Sisli Şehirlerde Kalan

Sisli şehirler bıraktın bana
Erken ölümünü kuşların
Ay ışığı da görünmez oldu
Çiçeksiz, yarım balkonumda
Uçuşan eteğini bulamadım


Kalbimi acıtıyor tenimin yarası
Her gece amansız bir sorgulama
Elimde kalan kırık dal ucu
Yırtıyor dokunduğu yeri
Kanlı bir hançer yatağımda


O kırgın yağmur sokağı da
İşte kaybetti ince yağmurunu
Silindi penceremdeki ıslak gölge
Yakıcı öpüşlerin sıcaklığı
Tuzun eski tadı unutuldu


Sivri bir hançer bıraktın bana

Ahmet UYSAL

## Sonsuz ve Büyülü

Yarım ve kırgın bir umudu
		ekliyor günlere
Güzle ürperen ince su
		gömleği sevgilinin



Onun o çocuk sokuluşu
		arıtıyor şimdi
Kentlerin kalın örtüsüne
		takılan ömrümü


Kar sularını geçiyoruz
		onunla yeniden
Yeni imgelere ulaşıyor
		aşk ve umut


Otların ve kuşların anladığı
		sözler üretiyoruz
Yalnız yüzler,  eski gizler taşıyor
		yağmur bulutu


Yanan kentlerin üzerine
		düşüyor hüznümüz
Uzak yazlardan gelip geçen
		yüzlerin parıltısı


Karla çoğalan sular
		ağartıyor ovamızı
Sonsuz ve büyülü bir iklim
		oluyoruz onunla

Ahmet UYSAL

## Uzanışı İnceydi Ülkemin

Kuşların uçtuğunu
	görmedik
Güneşin sıyrıldığını
	buluttan
Görmedik yağmurun
	yağışını
Çok erken geldiğini
	ölümün
Görmedik çocukların
	gülüşünü
Uzun akan nehrin
	sularını




İncecikti uzanışı
	ülkemin
Sonsuz gökyüzüydü
	görmedik

Ahmet UYSAL

## Yarım Kaldı Son Serüven

Sen öyle düş içindeyken
Silindi suda sureti
Yarım kaldı son serüven
Döndü durdu rus ruleti


Söz eskidi su bulandı
Nasıl bulmalı yeniden
Ki birbirine karıştı
Bilinenle bilinmeyen


Sendin o yaz parıltısı
Yörüngesiz bir gezegen
Yalnız, umarsız, bulutsu
Karanlık sularda yüzen


Bitti mi o mahur faslı
Ay ışığında söylenen
Ateşin suyla dansıydı
Yarım kaldı son serüven

Ahmet UYSAL

## Gece Tanımları / 2

bir kadın tenidir gece
ay ışığında soyunan
benim için mi gizlice
gelir denizin koynundan


suyla rüzgârla öpüşür
onun ıslak ürpertisi
açık kalsa üstü üşür
kayınca şiir örtüsü

Ahmet UYSAL

## Güzaltı Şiirler

hüseyin'e, hidayet'e


artık gizlisi kalmadı arka bahçemin
ele verdim saklı orman yolumu


yaşlı kadınlara dağıttım
kurutulmuş otlarımı da


genç şairlere gönderdim, kırk yıldır
biriktirdiğim rüzgârları


seksen öncesi, sonrası,
ben hep bir kırgınlığı yazdım


nasıl olsa bilirdi büyük ustalar,
yalnızca gül alıp satmadığını bir şairin

Ahmet UYSAL

## Kalıt

cemal süreya'nın öldüğü
yaşı da geçtim



öldü
sevdiğim şairlerin çoğu



yağmura indirgediğim
söz



ve bir ince rüzgâr
kaldı bana onlardan

Ahmet UYSAL

## Ölçümler Sözlüğü

hüzün/ölçer
rüzgâr: hüzün ölçeridir eylülün,
ürpertir geceyi öptüğü yerden


	acı/ölçer
şiir:acı ölçeri kanlı yüzyılın
yaralı bir temmuz atlasında


	aşk/ölçer
hançer:ah, onunla ölçülür bütün
ölümcül, yasak aşkları ülkemin


	güz/ölçer
şair:güz ölçümüyle yazan şiirini
uyaklar düşüren uzak rüzgârlara

Ahmet UYSAL

## Sonsuz

yaz geçer günlerin tortusu
şiirden sorulur



hesabını versen de uzak iklimlerin
şiirin sonu hep sorgudur



şair, kuruyan otlarla özetliyorsun o büyük aşkını
halbuki her şey senin elinle aşk olur



yıktın yükünü ıssız ormana, sesinde ırmakların
akışı duyulur



işte sen de anladın sonunda bunu
yaşam ki şiirle sonsuzdur

Ahmet UYSAL

## Sözlük

leylâk: yağmurlu günlerde
mora boyar gecenin örtüsünü


poetika: yağmur sözlüğüyle yazılır
burada rüzgârların şiiri



rüzgâr: küçük orospu çiçeklerinin
kokusunu sürükler gizli bohçasında


gece: güz ırmağına düşürür
tülünü, koynuma girmeden önce

Ahmet UYSAL