# Sevgi KÖSE

## 5.kat

dirilmeyi bilenler, daha sık ölürler
yineleyip yenilip yenileniyorum
yeni baştan denemek için

boynunuzu bir sözcüğün ilmeğine
geçirdiniz mi hiç siz
ya da telefon en keskin yerinden
saplandı mı göğsünüze
alnıza çakılan tek vuruşluk doo ile
yere yığıldınız mı
yüzüğünüzde taşıdığınız mektup
hiç beklemediğiniz anlarda
karıştı mı bardağınıza

yere bıraktım bedenimi
şiirin ilk mısrasından

sahi ölüm nedir 
hiç ölmedinizse 
yaşamı nasıl bilirdiniz

Sevgi KÖSE

## Ay-na

yeryüzünün güneşi inkarında büyüyor gece
ay dünyanın
aynalar insanların gerçeğini söyler diyorsun
yanılsama!

evimdeki saksıları çoğaltıyorum
gündüzleri beni alıp
geceleri seni veriyor menekşeler, sardunyalar
çocuklar ve çiçekler geceleri büyür diyorsun
ya büyükler, büyüdüğünü sananlar..
az sonra dolunay.

kaldırıp başımı göğe, yüzünü arıyorum
kaldırıp başımı göğe, yüzümü arıyorum

bölüp aklımı, bölüp uykumu
gözlerime iniyor karanlık uzun saçlı gece
bir avuç gökyüzünü asabilsem tavanıma
düşünsem, düşün-sem..
o karanlıktan oyduğum 
kaç tane gözlerin sığabilir ki aklıma
döndükçe bu başım böyle
yörüngemde kalacaksın 
oysa sen kendine yeni bir dünya bulmalısın

cam saydamlığında bakıyor diye gözlerin
sırlar koydum ardına
delik deşik ettim tüm duvarlarımı
karanlık odalarıma sızınca yüzün
ışık aldı bütün fotoğraflarım
benzemiyor artık hiç biri diğerine
insan kaç kere kaybolur başkasının sözlüğünde
hangi anlam örter üstünü
ya da unutmak bir ismi
bir bir bütün anlamlarının üstünü çizmek midir?

kısalım gecenin ışığını
ayı unutalım, ayları unutalım
ve bütün aynaları kıralım şimdi 
			ne çıkar
yüz yüze sonsuzluğuz işte!

Sevgi KÖSE

## Boğazda Kalan

her sabah
Üsküdar'ın en hızlı koşan kadını
yedi vapurunu saçından yakalarım
parmaklarıma takılı her teli
dize dize martılara atarım
Kızkulesi kocaman gülümseyişinden
eğilip yakar sigaramı
akşamdan kalma yıldızlarını toplarım
yakalarını çekiştiren İstanbul'un
boğazına takılırım

martılarda sabahın beyaz sevinci, 
kaptanın nefesi çarpar tüm yolcu yüzlere… 
bir ben duyarım
Galata kulesinin rüzgara karşı sesini
"seni dokunamadığım kıyılar kadar seviyorum"
gün boyu cebimde taşır
akşam vapurundan kızkulesine fısıldarım
bu içli itirafı

eski bir şarap tadı dilimde
evimin ve gecenin yolunu tutarım.

Sevgi KÖSE

## Çileşki

ölü gerçek diri düş arası gelgitlerinde
gelip gitmeler, gidip gelmeler...
üçüncü bir olasılıkla yırtılıyor
düşle gerçeği ayıran perde
tetik parmağım seyriyor
üç ayaklı demir çelişkiyi alıp sudan
açsam da yelkenlerimi
ah! rotası şaşmış aklım benim
dümeni kırık kalbim...

gitsem 
şiirler çekilecek damarlarımdan
ters akacak denize hasret ırmak
tikle tak arsına sıkışacak
sevgi sözleri. düşler 
kapalı kapılardaki yırtık 
tek kollu matadoru olacağım
iki uyku arası ömrümün...

kalsam
devrik imgelerle eğrilmiş bir şiirin
son mısrasından tırmanabilirsek yukarı
yüzümüzdeki harita yol gösterecek
yanağındaki uçurumdan düşeceğiz sonra
kanla karışık yağmurlardan 
kanatlarımızı kurtarabilirsek
yaralı ele geçireceğiz yaşamı 

tetik parmağım hala seyrimekte
ah! düşe açık bir midye kabuğunun
içinde kalabilseydim keşke

Sevgi KÖSE

## Eksik-siz

kıyısını arayanlara ve feray'a
			

yüzünde duran ışığı içine düşür 
sokaklarına vursun en tenhana
-göreceksin-

keşke demişsen dün aklına takılan uçurtmadır
uzan geriye kuyruğundan yakala Ş'yleri
çocukluk insanın yalın hali hatırla
açıp düğmelerini uyandır bez bebekleri
yeniden kur salıncağını yeniden düş 
her köşeyi okşayarak geçiyor zaman
bak kaç taş yuvarlanacak ellerine acıtmadan...
üstünde bir parmak hüzün

yaz olsun en terli harflerden seç
göğsüne yatır A'yı
kaleminle oyaladığın hüznü indirip yüzünden
tırnaklarınla birlikte törpüle acılarını
kes at yeniden uzat
renklilerle beyazları ayır ayrık otlarını arın
bak aldan mora bahçen ve kovanın…
üstünde sarhoş ayaklar

içinde duran sesi dile düşür
rüzgâra çarpsın en uzağına
			-duyacaksın-

ege dökülecek içinden bıraksan
alıp yükünü açılacak orta yerdeki G'mi
dalgalanır saçların durulur sular
uzat en hafif bileklerini ve ellerini 
iskele babalarına büyüdüğünü söyle
güneşi doğur sancılarından düş toprağa
bak nasıl çiçek açacak eteklerin...
üstünde ovsan çıkmaz lekeler

tüm sözcüklerden geçelim
giyip giyip çıkaralım gel
kadınlar için biçilmiş tüm elbiseleri
kırmızı başlığımızı takıp en son
kayıp ormanda bulalım kendimizi 
ezberimizde kurtlara masallar
en ütülü giysiler gölgelerimizin...
hiçe kadar soyunalım

unutup hatırlasak, hatırlayıp unutsak
belki tamamlarız
eksik yüzümüzü
güneşe tutsak dolunay

Sevgi KÖSE

## Faladüş

düşe kaçınca yıldızı gecenin
ardısıra uçmaya yelteniyorum
kanat sandığım kollarımla
zaman gelip geçiyor da
bir ben kalıyorum olduğum yerde
ayaklarımı tırmalıyor yürüdüğüm sokak
usulca içine çekiyor gövdemi
sol yanımda büyüttüğüm uçurum
asitten bir örtüye dönüşüyor taşıdığım ten
ellerim boğazımda uyanıyorum geceleri
ölüm sürgüsüz tek kapısı ömrün
bu yüzden tutsağıyım kendimin
zaman da devrilebilse 
sayıklanan cümleler gibi
gözümden düşen her ne varsa
kalbimde birikiyor
takvimleri yutuyorum avuç avuç
dinsin ağrım
sabaha kalmadan 
koyulanan acıyı akıtıp içimden
dibe vuran telvede fala bakıyorum

nedir unutmak; üç vakte kalmadan..
umut nedir; yeşil mi desem mor mu..
kulbu kırık fincandır şimdi kalbim
vakitsiz kapanan

dayayıp kanayan avuçlarımı bir çingenenin dizlerine
yalvarıyorum;
bana unut dediklerimi anlat...

Sevgi KÖSE

## Gün Güneşi Örtmeden

gölgenizle konuşabildiğiniz bir saat
boyunuzu ölçün, eninizi ölçün
küçülüp düşebilirsiniz 
en yuvarlak gününüzün ortasına
parmak atıp tad almayan duyularınıza
kusun kendinizi

bir kaç kavanoz 
başkalarının acılarından serpin üzerinize
ihtimal ısınabilir yüzünüz
sorun o an kendinize
kaç dereceye kadar üşütüldüğünde
katılaşır yüreğiniz

bir bir fırlatıp atın yaşam belirtilerinizi
bedeniniz su almakta
ihtimal bulunabilir tavanda can yelekleri
siz yine de düşünün
ne kadar sürükleyebilecek güçtedir
beyin kaslarınız cesedinizi

ya da tam orada
öylece
güneşe çevirin yüzünüzü 
uzak durun gölgenizden

ihtimal gün olur örter güneşi
kendi cesedinizi teşhiste zorlanabilirsiniz o gün

Sevgi KÖSE

## Hesaplaşma

yaşamın düşlerimin örtemediği yerleri 
üşüyor bu gece
kumarda da aşkta da kazanmış
hilebaz gülümsüyor penceremden
cebinde kullanımdan kalkmış
parlak demir yirmili yaşlarım
açık eksiltmeyle satışa çıkarılıyor 
anı saydığım ne varsa
hüzün kolleksiyoncusu bu şehir
eteklerinin süpürdüğü yerden 
ismim siliniyor
biletsizim bütün yolculuklara
yine de sen git ben yetişirim...
kalbimi kırdım
anneme söyleme sakın
mağlubum... hakem kararıyla
çekiliyorum fotoğrafınızdan
üzerinize döktüğüm sözcükleri
boşuna silmeyin
sizin teninizde leke bırakmaz
çevreye verdiğim rahasızlıktan ötürü
affetmeyin asla beni
bütün borçlarımı yoksayın
hesabı mısralarımla denkleştirdim
yüksek rakımlı bir acıya tırmanan  
kırmızısı kumarda kaybedilmiş 
ihanetim bu gece
önsözümde böyle yazıyor...
benden kalanı da götürüyorum
gittiğim yere...

Sevgi KÖSE

## İki Oda Bir İstanbul

evim iki oda bir İstanbul
üç cephesinden seni görür
biri düşlere bakar
ben hep düşlere çıkardım
asılı ip merdivenlerden
kanatlarım yoktu henüz
çocuktum 
o merdivenlerde düştüm
kırlangıçlar büyüttü beni
köşe kapmaca oynadım
misafir gittiğim her masalda
ebesi olduğum oyunlarda 
kanatlarım çıktı
uçmayı öğrendim
çatılarda şarkı söylemek için

evim iki oda bir İstanbul
bir kapısı sana açılır
bir kapısı sokağa

benim sokaklarım hep çıkmazdı
birgün öğrendim caddeleri
caddelerde yürümeyi
koşmayı da bilmez, kaçmak sanırdım
güneş beni kovalarken anladım
koşarak geceye varıldığını

sabırsız bir saatte
büyüyünce adımlarım
gitmeleri öğrendim
başka gecelerde konuşmak için

evim iki oda bir İstanbul
dar gelir bana
içine ırmak geçmeyen ev

Sevgi KÖSE

## Savaş(k)

yüzüne çizili hüznü
siper alıyor yüreğin
gülümseyişini buruşturup yere atıyorsun
kendini sobelediğin aynalardan
aşk bir savaştı
hatıra defterlerinden geçerken öğrendik
ağzından dökülen gül hafifliğinde kurşunlar
bedenime isabet ettiğinde anımsıyorum
büyük patlamalardan gelmiş annem
yaralı doğmuşum...

suya düşen tüm resimler kırılıyor
bulanıyor gözlerim gözlerine karışınca
ellerimi sakınarak
yüzündeki resmi değiştiriyorum 
genzimde toz ve duman kokusu
hüznünü devirip 
yüreğinle seviştiğim gecelerden
derin kazılmış siperlerde uyanıyorum

sevdam kan kaybediyor 
çok uzağa gidemem.

Sevgi KÖSE

## Sır

akşam güneşi sırtımı acıtırken
yüzüne düşüyor gölgem

ne sözcüklerim 
ne de ellerim titriyor
kuramadığım cümlelerin fiil köklerini zamana salıp
dallarına tutunuyorum aklımı saran sarmaşığın
beş ayrı böcek kemiriyor derimin altında gövdemi
içime devriliyorum...
okşayıp, su verirken göğsünün yeşiline
dönüp arkamı, kendime soluyorum
sussam bileceksin 
konuşuyorum coşkuyla coşkuyla  
sesimin dürüstlüğünden korkup 
dünkü sesime playback yapıyorum
yüzümün yalanını bir aynalar bilir

kendimi ele vermiyor
kendime saklıyorum..

dikenleri zamana havale edilmiş
arsız bir anıya tutunarak çık istiyorum
en yeni yolculuklara
iki kişilik gülümsüyorum bu fotoğrafa

koparıp atıyorum dilinin ucundan...
bir bahçeyi ayrık otundan korur gibi 

intihar çoğul bir eylemdir aslında

Sevgi KÖSE

## 
   

akşam güneşi sırtımı acıtırken
yüzüne düşüyor gölgem

ne sözcüklerim 
ne de ellerim titriyor
kuramadığım cümlelerin fiil köklerini zamana salıp
dallarına tutunuyorum aklımı saran sarmaşığın
beş ayrı böcek kemiriyor derimin altında gövdemi
içime devriliyorum...
okşayıp, su verirken göğsünün yeşiline
dönüp arkamı, kendime soluyorum
sussam bileceksin 
konuşuyorum coşkuyla coşkuyla  
sesimin dürüstlüğünden korkup 
dünkü sesime playback yapıyorum
yüzümün yalanını bir aynalar bilir

kendimi ele vermiyor
kendime saklıyorum..

dikenleri zamana havale edilmiş
arsız bir anıya tutunarak çık istiyorum
en yeni yolculuklara
iki kişilik gülümsüyorum bu fotoğrafa

koparıp atıyorum dilinin ucundan...
bir bahçeyi ayrık otundan korur gibi 

intihar çoğul bir eylemdir aslında

Sevgi KÖSE