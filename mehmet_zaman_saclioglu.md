## Mehmet Zaman SAÇLIOĞLU

### Adem 


İlk ölen insan Habil'di
Ölümü bilmeyen tek insandı O
Ne varsa tanıdığımız bugüne dek
O ilk ölümle başladı.

İlk var olan insan Âdem'di
Bilinmeyen insandı O
Ne varsa tanımadığımız dünyada
O'nun oluşundan önceydi.

Havva'nın tek erkeğiydi Âdem
Bilmedi çocukların babasıdır
Başka kadın yoktu ki seçsin
Sevgiyi duymayan ilk insandı O.

Tanrının eli bir O'na değdi
Ama Âdem Tanrıyı bilemedi
Kutsal sorumsuzluğun kurbanı 
Ön yazgımız, babamızdı O.

Yalnızdı Âdem, Havva gibiydi
Tanrının koca taş bebekleri
Onlardan kalmadır sanki gözümüz
Kendimizi görürüz baksak da başkasına.

Mehmet Zaman SAÇLIOĞLU

### Ağacın Sesi 


Rüzgârla gider ağacın sesi uzağa
Ceylanın sıçrama ruhudur gecenin sonu
Suyun adı tarihin en büyülü masalıdır
Kuş, kanatlarına borçludur dünyayı.

Annem insanları böyle doğurdu.
Ağaç kabuğunun eski soğuğudur babam
Düşleyince uyanmayı, yüzer
Nehirlerin ağır taşları.

Toprağın tohumu ölüler
Kutsal ışıklarından
Gölgeler gökyüzüne vurur.

En iyi ağaç duyar, ağacın sesini
Ceylan her sabah geceden
Geri alır kendini.

Mehmet Zaman SAÇLIOĞLU

### Dönüyor 


('ya)

Sayıyor, sayıyorum ağaçları
Ben sayarken kurumaz mı birkaçı
Kuruyor, kuruyorum saatleri
Ben kurarken duranları oluyor.

Duruyor, duruyorum yerleri
Ben dururken gelenleri gidiyor
Gidiyor, gidiyorum yıldızları
Ben giderken binlercesi kayıyor.

Kayıyorum, kayıyorum bir dili
Ben kayarken sözcükleri düşüyor
Düşenleri peşim sıra bir şiir
Sırasızlar sözlüklerde kalıyor.

Öz olunca sözüm sese dönüyor
Ses olunca beni anlıyor kuşlar
O zaman düşüncem sonsuzca kanat
Dönüyorum, dönüyor, dönüyorum.

Mehmet Zaman SAÇLIOĞLU

### Ekin 


(Kızım Ekin'e)

Işık, her yerde ışık
Önünde gecenin, arkasında
Düşün içinde beşik.

Eşyanın dil eşiği
Ruhun örtüsü renk
Gülünce yüzünün pembeliği...

Yer, martı tüyü kuşbakışı
Su, solungaç, pul, balıkgözü
Gök, aklın ilk tohumu,
                            sonsuz yazı.

Mehmet Zaman SAÇLIOĞLU

### Fizikçiler İçin Şiirler 


NEWTON'A
O elma, cinselliği Âdem'in
Bu yüzden güçlü yerçekimi
Daha yakındık Tanrıya
El ilanlarından önce
Peygamberlerin.

EINSTEIN'A
Bu sabah yüzüme
Dudak izimi taşıdı ilk ışık
Geceyi öperken camda kalan.

FEZA GÜRSEY'E
I
Dördü de zamanda yatar Tanrının beş sureti
Biri eyler zamanı ki ondan alır kuvveti.
II
Bir denizinde bin yunus yüzer dervişin
Su hem bir eder hem ayırır onları.

Mehmet Zaman SAÇLIOĞLU

### Gezgin 


Çocuktum, tanıdığım üç kişi vardı
Biri sucuydu su taşırdı
Biri balıkçıydı onu da su taşırdı.

Gençtim, üç kişi daha tanıdım
Birinin avucunda ateş vardı okşardı
Biri benim ateşimle yaşardı

Yaşlandım üç kişiyi yolcu ettim
Biri üflediğim tüy çiçek oldu
Biri el salladığım yıldız

Bana göçebe yastığım kaldı.

Mehmet Zaman SAÇLIOĞLU

### Giden Sen 


Adını koy bir yana uzaklaş...
Ne kaldı sana elinden başka?
Şimdi tut bir ağacı, okşa.

Bak, bulut onca yüksekten
Dala fısıldıyor yağmuru.
Çek elini, gözünle dinle.

At işini bir yana suya gir...
Nehir senin içinde, zaman sensin
Unut gözünü, ten ol, akarsın...

Bırak karga anlatsın seni
Bülbülle aynı sestir duyacağın
Sen aslında sarmal bir deniz kulağısın.

Sevdin mi bu işi? İyi,
Üfle gitsin o zaman elindeki.
Giden, sana geri gelendir belki,
Unutunca anımsarsın.

Mehmet Zaman SAÇLIOĞLU

### İlk Nişanlı 

Suları kirletmeden yıkanır
Çıplak uzanır yanımıza
Kızlığını son soluğa saklayan
Eski nişanlımızdır zaman.

Genç yıllarımızın alışkanlığıydı
İnce rüzgârlara tutunurdu çiçekler
Hangi yanağı okşasak ay ışığında
Elimizde uyuyan kediydi zaman.

Kıyılmayıp torunlara saklanan
Sararmış çeyizlerde soluklanır
Biliriz oradadır ararsak
Bizimle uğraşmadıkça zaman.

Mehmet Zaman SAÇLIOĞLU

### 
İnsan Uçurtması 


Üç dinin üç kara cüppelisi
Örtüyor Tanrının güleç yüzünü
Daha sayıları öğrenirken çocuk.

Eski öğütler önümüzde
Dinlerden yaşlı sırtımızdaki dua
Bilim, büyüyen güçtür elimizde.

Uydurmadır, insan uçurtmasıdır ölüm
Gizini söküp aynayı cam yapma işini
Sürdürür başkası koparsak yerden.

Baba labirent örer
Oğul kanatlanır bir gün
Tanrı da kurtulur dinlerden.

Mehmet Zaman SAÇLIOĞLU

### İz 


('a)

Sözünü rüzgâra bırakan yıldız
Sabaha dönen gece deniz.

Bulutu ışıkla üfleyen yıldız
Sabaha dönen geceden iz.

Tarih toprağın uykulu sabrı
Sabaha dönen gecedeniz.

Düşünce insanın söz örgüsü
Usun kanatlandığı gündüz.

Mehmet Zaman SAÇLIOĞLU

### Karanfil İçin 


Yaşama benziyor bu karanfil
Akların ucu al
Al, kimi zaman aşk
Kan, kimi zaman.

Yaşama benziyor bu karanfil
Altı yeşil alların
Yeşil, kimi zaman aşk
Can, yeşil her zaman.

Mehmet Zaman SAÇLIOĞLU

### Kuş Evleri 


Kuş evleri olmalı evlerin dış duvarları
Kanatlanmalı çocuklar gülüşünce.
Dış evleri kış olsa da duvarın
İç evinde yaz güneşi doğmalı
Kuşları da ısıtır mutluluk.

Çocuk odalarını geceye hazırlarken
Düş kanadı koymalı kuş tüyünün altına
Uyuyunca çocuklar perdeleri açmalı
Sokağı da aydınlatır yüzlerdeki ışık.

Gündüzleri gülebilen çocuklar
Geceleri kuş anneleriyle uçar
Evlerin duvarları kuş evleri olmalı.

Mehmet Zaman SAÇLIOĞLU

### Lodos 


Son parçasını giysimin
Al, gökyüzüne savur
Akıl ışık gibidir çıplak
Ardından gelen yağmur.

Denizin hırçın çocuğu
Köpüklü atlarınla gel
Önümde dur! Uzak
adadan gelen şişeyi
taşlara vur! Hazır ruhum
yanıtlamaya mektupları.

Ey iki anneli yaratık
Suskunların soluğu
Denizin yıkadığı lodos
Toprağın kuruttuğu
Getir bütün kıyılarını
Göğsümde uyu.

Mehmet Zaman SAÇLIOĞLU

### Sarkaç 


Can simidi, kurtarma sandalı
kaldı karada
Ekmek, su, gemimin ömrüyle 
çıkmıştım yola.

Denizin gezen düşüncesi rüzgâr
yaşlı bir el gibi sırtımı sıvazlar
Dalgalar sanki zaman;
bir bırakır, bir tutar.

Karadan değil, martıdan
ayrılınca anladım denizi.
Her limanda bir korsanın mührü
Her kalede çocukluğum gizli.

Güçlü solukların açığa attığı gençlik
Kıyıda kalan ten, kırışık kum
Bir karışta nem, su bir kulaçta
Ben, yandıkça alevi büyüyen mum.

Bundan böyle gemim, yolu sen seç.
Yokmuş umduğum hiçbir ülkede
Nereye gitsem sığ, akıllar gelgeç
İçimde bir adayı gösterir Sarkaç.

Mehmet Zaman SAÇLIOĞLU

### Sıkıntı 


Gökyüzü bakır renkli
Çarşılara döndüğünde
Büyür yatakların altındaki 
Zamanın külü boşluk.

Çok geçmeden yaşlı Anka
Görünür karşı tepelerde.
Sonra demir asa, demir çarık
Kara düşün komşu ülkesi.
Yüreğimin uykuyu çağıran
İğde yapraklı sesi.

Konuğumdur Kafdağı'ndan gelen
İzleri selvi dalıyla silinen yazgı.
Ruhu aynı, yüzü hep değişen
O ve ben, gecenin ikiz çocukları.

Mehmet Zaman SAÇLIOĞLU

### Süreyya 


('nın anısına)

Şiir, yaşamı daha çok sevdiğinden 
Geri geldi kiminle gittiyse ölümden.

Sunduğu sözcükleri yazsak da dizelere
Anlamayız o sonsuz dili bilmediğimizden.

Ölüm, sevdirmek ister gibi kendini bize
Sevdiğimizin gözüyle bakıyor yüzümüze.

Mehmet Zaman SAÇLIOĞLU

### Unutulan 


Yine açıldı rüzgârın kapısı
Önce kuşlar esti içeri
Havada unutulan kuşlar.

Mevsimler isim değiştirdi
Yeni karları topladı yaz
Kış çıplak kadınları.

Yatak odasının aynası
İlkin aşkı gösterdi
Sonra uzun bir kavgayı.

Kimse üzülmesin artık
Bütün şarkıları bilir ölüler
Unutulan bütün şarkıları.

Mehmet Zaman SAÇLIOĞLU

### Yolculuk 

Bir tren ya da herhangi bir geçendi
Su kıyısından. 
Ne uzakta
Yakın bir aşk arası dağları.
Yaşardı akan zamanı enine sanki
Pencere önünde,
Geniş yastıklarda oturmamız.

Zaman ayrı bir dünyadır
Rüzgârları olan.
Onda nehirler dağlarla aynı hızda.
Zaman, başka bir gökyüzü
Geçerken bizi yavaşlayan
Uzun bir tren gibi
Su kıyısından.

Mehmet Zaman SAÇLIOĞLU