# Azer YARAN

## Adanmak Türküsü

şiirin ulu güzergahında
duygu memurları düş memurları
suyu susturur usu sustururlar

özgürlüğün özge oğlu
sana tiranlar mı öğretecekmiş
bulunca kut'u umudu

dirimin uzun uykusundan
uyanışın ilk sesi - sen
canın aydın ufuklarında
bileğlenen usun ilk sözü

sen Şairsin - özdeğin ve Tanrının oğlu
başlangıçların başı sen - sonların sonu

Azer YARAN

## Ağıt

Yayınevinde on altı sayfaların çınlayan sessizliği
ve ölümsüzlüğü kitabın.
Bir kitap ölümsüz baskına uğramış
sevgili ağır ölümüz acıdan kundağında
yarım kalmış.
Bırakın
ölüyü kaldırsın emekleyen bebeği
kendi türküleri.

Ah, sisli günün çiğli çimleri.
Deyin
örtmesinler güldeki kanı
sevgili ağır kanı acıdan kundağında.
Bırakın kan
kurusun al ipek bir mendil gibi.
Yükseğe ölünün gür alnı
yurdun ağır toprağında.

Öldürümün uluyan elleri
yok ediyor dizilmiş yazının kurşun gününü
ve düşen kağıt geceyi
Sızlıyor terli çeliklerin türküleri.
Ve yüreğimizin çağlayan kanı
çatıyor dağılan her dizeyi
haykırışında yaralı kalemlerin
ağrılı gürültüsünde basımevlerinin.

Şimdi demir duvarlara işliyorsa kan eğer
oyuyorsa demiri
al ipek bir belgi gibi
deyin
kanı silmesinler.
Silmesinler kanı
sulasın kan yine göğsel türkülerle
türküleri.
Yükseğe ölünün gür alnı.
Kaldırın.
Yayınevinde on altı sayfaların çınlayan sessizliği
yenilmezliği kitabın.

Azer YARAN

## Ay Üstüne Çeşitleme

Ay yolumun çırası
iki kavak arası

Ay sevgilimin duruşu
açların evsizlerin gümüşü

Altın çığlık düşüyor göle
diplerin altın gülü

Yar ile safa sandal
ah! ayın ön dördü skandal

Ağrı sönüyor sonunda
ay minarenin solunda

Şiiri perisi ay çimde
yeni bir dil içimde

Topal beygir işinde
ay tayı onun peşinde

Bir la notası tutulmuş
evrende ay unutulmuş

Ay usul düşen
sele giden gelin Ayşem

Ay eğri bıçak yarası
Fatsa-Ünye arası

Eşkıya basıyor ansızın
gölde çimen ay kızı

Patlamalarda ölmüş
ay ay mor gümüş

Ay güllerin baş hecesi
bir öldürüm kan gecesi

Vurulmuş kardeşimin yaşında
dalanmış güvercin yanıbaşımda

Ayaksız postal yürüyor
bedensiz giyside ay ölüyor

Yolsuz izsiz kaydı oy
gecenin layt motifi ay


Gizemli işliklerde ayı
işliyor ülkenin kuyumcuları

Azer YARAN

## Kuşları Öldürmeyeceğim

Anne, iyi askerler olur mu?
Savaş olursa anne, kötü askerler
Çocukları kırar mı?
Savaş olursa anne?

Babam asker olursa, anne,
Çocukları okşasın benim için.
Niye hep uyuyor o çocuk?
Adamların başlarında kanlı örtüler.
Anne, televizyonda bu akşam niçin?
Atlara binmiş atatürkler?

Gazetede resim ne, anne, göster
Anne, çocuğa ne yapmışlar?
Bunlar kim, niye yere serilmişler,
Kara duman ne, anne,
Evleri mi yakmışlar?

Kapıları pencereleri kırmışlar,
O anneler niye öyle uyuyor?
Adamın bağrında kanlı bir çocuk
Soğuyor, elleri üşüyor,
Artık duymuyor mu, anne?

Çocuğun annesini niye öldürmüşler?
Evlere bomba mı yağmış, niye, anne?
Kaplasınlar tabutlara gümüşler,
Anne, sen hiç ölme.

Teyzelerin eşarpları kanda, karalı,
Ölmüşler mi bağlamıyorlar,
Resimlerde çocukların şakakları yaralı,
Artık niye ağlamıyorlar?

Anne, ölmek nasıl olur,
Ağır mı, yoksa birden mi?
Çocuk, anne, niye öldürülür,
O mu daha küçük, ben mi?

Gördün mü, bir ev yaptım, çatıyı çattım,
Dumanı tütüyor pembe,
Ufkuna bombalar değil de
Bahçesine yağmur yaptım.

Kuşların da düşmanı var mı sence?
Sana bir şey diyeceğim!
Anneciğim ben büyüyünce
Kuşları öldürmeyeceğim!


Ocak 1979

Azer YARAN

## Mayıs

Dirilişin nöbet günleri
Yitiyor ihtiyar yosma
Gökte bir bulut ve güvercin
İle mavi ova
Sevgi tutuşur ellerimizde
Gözlerinde oynak ateşler götürürler
Mayıs kızları bizde

Beri gel güzel kız
Yitti buzlar zamanı
Soğuk yıldızlar zamanı
Açtırayım da dereyim
Gönlünde gülistanı
Şiirler vereyim inceliğine
Beri gel güzel kız

Sıcak bir yel tadından koşarak
Yollara çıktım zakkum kokuluyum
Deli ağu ve duygu dokuluyum
Kül olmaya birikimim var
Tenimde eritiyorum heyecanı
Kız yanıt ver
Nerden tutuşturalım zamanı

Azer YARAN

## Otobiyografi

Yaşadım
yer yüreğinin atışında taş kanadı
yaşadım
toprak damarlandı,

ömrümün aktı kanı
dokundum ve sardım sonsuz
fiilinde tanrıların tanık
tanık oldum.

Yaşadım
ölümlü olduğumun hüzün gözyaşlarıyla
yaşadım
doyamadığım destan tadıyla
güz yangınının göğ kefeninde közlendim
yaşadım
ölümlülüğümün damladı kederi,

gün tırmandı buharlandı çiy
gün indi düştü çiyi ölümün.
Güneş
yaz boyunca günbatımının sırtında
denizin aynasında dönence payı yuvarlandı
ve güz boyunca dönence payı toparlandı
evrenin miri peşkiriyle yüzünü kuruladı
güneş.

Biliş çavlanında
dirilişin devrelerinde yüreğin vuruşuyla
yaşadım
bir dokunuştan fışkıran anlam, duy
estim kubbede, mavi büklümde silindim.
Yaşadım
dolamadığım şarkı tadıyla
aktım gurubun gözyaşlarıyla.

Azer YARAN

## Şaire Ağıt

şair ölmüş
	yas denizi ışıldıyor -
bir yaşam dizesine gömün onu
şair ölmüş - toprağa gazel düştü
bir güz türküsüne gömün onu

sözün örtüsüne bürüyün -
mana kurganlarına teni!
ağu ağacının dalına bürüyün
açışına bürüyün ulusal dilin
bir bilgi adasına gömün onu

şair ölmüş
bir su tümseğinin sönümüne
dört Türk denizine

sulak çatlağı toprağa
		     ceviz gölgesine
bir yağmur damlasına gömün onu

şiirin doğduğu yere - kır masalına
- şiirsel yazının diviti su -
çimen kağıdına gök masasına
bir kır masalına gömün onu

bin köy kitaplığına bürüyün
anayurdun ana'sına bürüyün
mananın gözesine bürüyün

göksel damda sesini kasırga basar
soluğunun humusunda Azer ölür
şair! ölümün üzre bir filiz sürmüş -
Azer'in türküsüne gömün onu

şiirin uzamına gömün
tanrılar zamanına gömün

Azer YARAN

## Şiirler Okudum Bugün

Şiirler okudum bugün türkçemin ormanlarında,
Adım adım dizelerle içimde direncim, sevincim ve acım,
Çocuklaştım, aldım da gövdemi salladım dallarında
İlkgençlik suyunu yakmış gür bir ağacın.

Hayatı bir gürültünün içinden yeniden yaratmaktır şiir,
Ve söz demlemek değildir mutluluğun kanatlarında.
Şair bazı okur da kitabını sevdiği bir şairin,
Doyar, şiirler düşünür, uyur bu kitabın yapraklarında.

Ben aslında bugün annemi yazacaktım,
Çatlak ellerini sevdiğim, telaşında bir bazlama ekmek,
Beni ve kardeşlerimi büyüttü mavi dumanlı bir ocaktan
Ve eğitti içimizde çınar gibi şiiri, eğitti Nazım Hikmet.

Ama öldürüyor bazı şeyler gür yetenekleri,
Umutsuzluk, pişmanlık, sevgisizlik gibi.
Şair! rakı iç, aman çok içme,
Öyle bulandırır ki, ağlatmaz bile güzelim şiiri.

Şair bu, kimi zaman kalabalık bir köşede
Yapayalnız ve gözüpek dizeler çiziktirir,
Ne de olsa şair bir kuyumcu değilse de,
Yüreğinin tellerinde som altın biriktirir.

Azer YARAN

## Türkü

Kayanın koynunda
özgür çiçeğim
özümde tohum
çınar görkemim
torbamda azığım
varsıl şölenim

aşkım benim
aşkım benim.

Tenimde sarayım
ve yıkkın damım
akordu ve gök uyumu
gür orkestramın
sözsüz söylencem
eşsiz destanım

benim aşkım
aşkım benim.

Azer YARAN