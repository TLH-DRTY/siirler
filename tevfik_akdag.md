# Tevfik AKDAĞ

## Kimse Soğutamaz Beni

Savrulsa da uzaklara düşüncen
Tıkansa da sevgimin pınarı
Sıcaklığını taşıyorum içimde

Uğraşsam da söndürme hızını
Bastırsam da aklımla fışkıranı
Sıcaklığını taşıyorum içimde

Vurulsa da doğam zincirlere
Yasaklansa da huylarım sana
Sıcaklığını taşıyorum içimde

Kör etseler de beni
Sağır koysalar da bir kenarda
Sıcaklığını taşıyorum içimde

Paramparça olsa da beynim
Dağılsa da algımın çatısı
Sıcaklığını taşıyorum içimde

Sarsılsa da değer yargılarım
Sallansa da boşlukta duygularım
Sıcaklığını taşıyorum içimde

Uyansam da aşk deliliğinden
Silkinsem de çılgın sarhoşluğumdan
Sıcaklığını taşıyorum içimde

Gömülse de evren sulara
Kalmasa da tek kıpırtı
Sıcaklığını taşıyorum içimde

Tevfik AKDAĞ

## Küçük Haberciler

Şairler küçük hırçın habercilerdir
Gelirler aramak için yaşamın özünü

Her çizgisindedirler coğrafyanın
Kurarlar iç denizlerinde duygu adalarını

Sesleri ayrıdır müzik parçaları gibi
Aldırmazlar anlaşılmasalar da çalarlar çalgılarını

Vücutları yoktur gerçekte
Sözcüklerle giyindikleri

Dili kazarlar durmadan
Bulmak için sevginin gizini

Ruhun en eski bilginidirler
Dizelerin dibinde yoğunlaştırırlar maddenin bu işlevini

Kimi kez gözlerini ayrıntı kamaştırdığından
Görmez olurlar bütünün düzenini

Bilinçleri uyanıktır bakışları uyuduğunda
İlk sorandırlar yeni nedenleri

Ne düş kırıklığına uğrarlar bulamadıklarında
Ne aramadan usanırlar gerçeğin izini

Ve insana inanırlar en güzeli
Getirdikleri bunca kitaptan belli değil mi

Tevfik AKDAĞ

## Semira'ya Gece
  Yarılarından Sonra Yazılmış Delice Mektuplardan

Ciğerimin ortasında üç damla kan durur
Biri yaşamak der, kabarır
Biri özgürlük der, yanar
Biri kardeşlik içindir.

Gözümün bebeğinde üç damla yaş durur
Biri mutluluk der, dökülür
Bir insanlık der, taşar
Biri senin içindir.

Tevfik AKDAĞ

## Şiirbeyi

Sıcak bir boşluk
Bırakacak ardında
Öldü şiirbeyi

Yalnız koydu
Çocukları ve kadınları
Kadıköy'ü ve dünyayı

Kimden sorulacak şimdi
Aşkın işleri
Ve sözün güzeli

Tevfik AKDAĞ

## Tutunmadan Akıyorum

Sen benim en güzel annemsin
Sevinç doğuran yüreğime

Gözlerimsin benim en tatlı ışığı ile
Aydınlığı alıştıran düşünceme

Yüzümsün en duyarlı inceliğim
Onunla bakıyorum uzaktaki benliğime

Ellerimsin beyaz ipekten
Isınıyorum birden dokunsam neye

Zamanım sensin yerim de
Bir sözcükten başka neyim kendime

Neredeysem sen nasılsan
Ben de seninle cisimleniyorum öyle

Sen benim irademsin
Bıraktım aklımı sana her şeyimle

Bir gerçek arayıcısıyım ben
Tutunmadan akıyorum sevgin içinde

Tevfik AKDAĞ