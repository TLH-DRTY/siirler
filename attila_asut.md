## Attila AŞUT

### 

Formatted for mobile viewing by GoogleView page directlyReport a problem

Attila AŞUT

### 
                       
      

Formatted for mobile viewing by GoogleView page directlyReport a problem

Attila AŞUT

### Acının Bir Ucundan

Süzgün bir ceylan bakışın
Tedirgin ormanında hüznün
Avcılar acımasız
Avcılar kıyıcısı ömrümüzün.

Kaç kez tuz bastım yaraya
Kaç kez dağladım acıyı
İhanetin çatal dillisini gördüm
İnancın su katılmamışını.

İnce bir sızı büyür
Sesim boğulur ormanda
Rüzgâr yabanıl eser
Kalakalırım yollarda.

Kafeste kuş gibiyim
Yaralı, bungun ve tutsak
Sakıncalı bir iştir şimdi
Sevgi sözcükleriyle konuşmak.

Yaşamı paylaşıyorum seninle
İster zindanda ister sürgünde
Sevdadır emziren direncimi
Adın güneşli bir türkü dilimde.

Sorabilsem aklımdan geçenleri
Irmaklar nereye kuşlar nereye
Tut bir ucundan acının
Ekle yüreğini yüreğime.

                                           Mamak, Aralık 1983

Attila AŞUT

### Adam Gibi

Ali Rıza Yücel'in anısına

Büyükbaba 
Büyük adamdı
Büyük yaşadı
Büyük öldü.

                          28 Eylül 1979

Attila AŞUT

### Alaz Ağıdı

Öldü gül'ün eşi
alaz'ın ve türküler'in babası
emekçisi onur'un.

Öldü can yoldaşım
güzel insan
güzel oğul
güzel İlhan.

Kardeşim bir yanarca
kanayan her şafakta
can toprağa düşse de
canlar dimdik ayakta.

Sanmayın kavga durur
sanmayın söner alaz,
türküler yeşerir yine
gül'ler sararsa da biraz.

İlhan'lar öledura
tüküler gül'e dura
muştular geledura.
                              
                             Ankara, 12 Kasım 1980

Attila AŞUT

### Bekle Beni Bir Akşam Alacasında

Irmaklar çoğalır gözlerimde
Soluğum eritir dağları
Sen kuşanıp sevgiyi
Düşünce yola.

Kara giysileri çıkar üstünden
Bak, beşinci mevsimi göveriyor yaşamın
Boynuna kızıl fularını dola.

Çıkıp geleceğim karanlık dehlizlerden
Kırarak bileklerimdeki zincirleri
Sen başını dik tut sevgilim
Sabrın gülünü sula.

Dayanılmaz değildir hiçbir ayrılık
Yeter ki tutsak alınmasın yürekler
Geliriz  üstesinden bu acının da.

Buruk bir özlemle değil
Gülen bir yürekle bekle beni
Geleceğim
Bir akşam alacasında.
                              
                             Mamak, Ocak 1984

Attila AŞUT

### Giderayak

Umudu öldürüyorlar yavrum
baharda kuşları
balaban düşleri öldürüyorlar
yalansız gülüşleri
balözü öpüşleri öldürüyorlar.

En güzel şeyleri öldürüyorlar yavrum
kitapları ve çocukları öldürüyorlar
bal veren arıları
hamarat karıncaları öldürüyorlar
ışıyan şafağı
gülen düşünceyi
anaç türküleri öldürüyorlar.

Bak işte
geliyorlar
söndürmeye ışığını dünyamızın
güneşini doğanın.

Şimdi namluda karanfil neye yarar
duvarda afiş neye yarar
defterde şiir neye yarar?

Gidiyorum
akşam eve dönmeyebilirim
sana yalnız karanfili
ve bu şiiri bırakarak
ölebilirim.

Gidiyorum
babasız büyümeye hazır ol
hazır ol yavrum.
                                 
                                  Ankara, 24 Mart 1978

Attila AŞUT

### Menekşeli Acılar

Bir kadın… karda kışta
Yürüyordu gizli düşte
Bir yakada açık görüş
Öbür yaka direnişte.

Bir kadın… düşleri karabasan
Çıkıyor merdivenlerinden acının
Çok ince bir hüznü menekşeliyor
Soğuk gölgesinde darağacının.

Bir kadın… yaşamın terkisinde
Ardı sıra doludizgin atlılar
Ceylanlar gezinir gözlerinde
Heybesinde menekşeli acılar.

                                              Mamak, Eylül 1983

Attila AŞUT

### Mevlût

I.

Bir yenik gecemden sesleniyorum sana
Saçlarımda ıslaklığı nisan yağmurlarının
Umutsuzlar Parkı'nda yitirdim gözlerimi
          Bırak şimdi mutlu yaşantıları
          Van Gogh'un buğday tarlasını unut,
                        Tut elimden
                                    düşeceğim
                       Mevlût!

II.

O günah akşamının serüvenini düşün
Delidolu hulo hoop'çu kızları…
Hani bir bel kıvırmaları vardı çılgın ezgileri arasında gecenin
Bir çember çevirmeleri vardı…
Dönüp duruyorlardı ıslak ağızlarına karşı esriklerin,
Dudaklarında pembe günahlar,
Ellerinde hula hoop çemberleri.

-Ve sonunda kalçaların konuştuğu bir saat-
Geçirdi boynumuza halkaları
Delidolu hula hoop'çu kızları
Esrik gecelerin özgürlüğüne inat.

III.

Şimdi bir park köşesinde yapayalnızım
Hep Âdem'in yasak yemişine uzanır böylesi gecelerde eller
Bütün kapılar günah akşamlarına açılır
İnsan böyle gecelerde cinayet işler.

Korkuyorum, bu yalnızlık öldürecek beni,
Yüreciğim bölük  pörçük bugece…
Gelmek istiyorum, gelemiyorum
Bak, bu yenik geceden sesleniyorum:
                             Tut elimden
                                    düşeceğim
                                            tuuut,
                   Garibistan'lı Mevlût!
                                                       (1959)

Attila AŞUT

### Övünerek Aşkın İle

Sevdiceğim, övdüceğim, en ince dalımsın benim,
Aşkın yediveren gülü, karasevdalımsın benim.

Ardım sıra götürdüğüm, sürgünlerde büyüttüğüm
Özlem kuşum çığlık çığlık, suskun zerdalimsin benim.

Bitsin diye ayrılıklar ceylan gözlü can yoldaşım,
Sevgi katına sunulmuş arzuhalimsin benim.

Doludizgin koşulardan, kesintisiz acılardan
Duldasına sığındığım dingin yalı'msın benim.

Gün geçse de eskimeyen, tiril tiril hep genç kalan,
Hep genç kalan kavga gücüm, direnç balımsın benim!
                                                                  
                                                                                  Ankara, 19 Şubat 1978

Attila AŞUT

### Öylesine Bir Aşk Şiiri

Örselenmiş bir yürekle
Çıkıyorum günbatımı
Acının gökdelenine.

Ölülerimiz çoğalıyor yine
Sokaklar kan revan
Canhıraş kuşlar konuyor hüznümüzün antenine.

Yol alırken bu limandan
Sevi yüklü gemimizin
Rüzgâr dolsun yelkenine.

Gazeteci arkadaş
Yetiştir bu acıyı
Ana haber bültenine.

Dışarıda kirletilmiş bir bahar
Yüzümde devedikenleri
Binmeliyim şiirin mavi trenine.

Ey ozan,
Bu ne biçim aşk şiiri
Gir artık izleğin gezegenine!

Önümüzü haramiler kesmişti.
Şiirin engebeli yolundan
Daldık aşkın bedestenine.

İçimin ormanında
Tutuştu karanfiller
Gözlerim değince tenine.

Ne Novalgin, ne Cafergot
Sevgili göğsümdür benim
İyi gelen migrenine.

Yazdım işte bu şiiri
Öylesine bir aşk için
Ayten'ine, Gülten'ine.

Mutlu bitsin masalımız
Onlar ermiş muradına
Biz çıkalım kerevetine.  

                                   Ankara, Ağustos 1992

Attila AŞUT

### Savaş Sonu Tutsak Kampları

1.  T ü r k ü l e r i   S e v e r i m

Acısıdır duyulan yüreklerde dört mevsim
Acısıdır unutulmuş yalnızlıkların
Türküsüdür böyle deli gözümüzü yaşartan
Savaş sonu tutsak kamplarının.

Savaş sonu tutsak kamplarının
Büyür yalnızlığı gecelerle bir
Duyulan dağca taşça ağlamaklı
Köpeklerin özgürlük türküsüdür
Yorgun çağrısında ulumaların.

Bu tutsak akşamlarda eller sevgiye dargın
Kırık kitaraların duyulmaz ezgileri
Ötelerden ses eder bir zenci yorgun argın
"Yaşamak güzel şeydir" türküsünü çağırır
Kuşkulu gölgesinde ışık oyunlarının.

Büyür kutsal sabahlarda acılar büyür
Büyümeyen maviliklere koşut
Kanamış ak elleri uzamış sakalıyla 
Özgürlüğü çağıran bu zenci sensin Aşut,
Yenilmiş çağlarında tutsak sokaklarının.

2.  Ö t e l e r

Bayram sevinçleri nerede kalmış
Mamutlardan ötedeki çağların
Sevgilerin eşit dağıtıldığı
Kutsal teraziyle aka karaya
Betiklerde uyuyan zamanların.

3.  Ü ş ü m e k
 
Biz o kadar üşüdük ki o kadar
Bu yoksul güneşler ısıtmaz bizi
Kaldırın aynaları duvarlardan
Bu yokuşun ötesinde günah denizi
Kaldırın kaldırın aynalar soğuk
Biz o kadar üşüdük ki o kadar.

4.  A ğ ı t

Nice soğuk sevimsiz yasalarda
Yarınların kurşuna dizildiği
Bir destandır yazılmış kanımıza
Öyküsünü kuşakların bildiği
Abraham Lincoln'ün güzelliği.

5.  Y u ğ

Kara giysilerde küçülür zaman
Tamtamlarda büyük yası ak yordamların
Uzar gömütlerce sabahlara dek
Çılgın ağıtları kör baykuşların.

6.  Y e n i k   S o n

Susmuş bütün diller gerçekler susmuş
Büyüyor şehveti karanlıkların
Bencil türküleri duyulur şimdi
Güzele düşman yaratıkların
Güzele düşman yaratıkların.
                                           
                                         Mayıs 1959-Şubat 1961

Attila AŞUT

### Şiirin Rengi

I.

De bana, şiirin rengi nedir?
-Neyse umudun, sevincin, sevdanın...
Yaşamın rengidir yani şiir:
Pembenin, beyazın, karanın...

Yine de bir rengi olmalı her ozanın
Saydamlaştırmak için acıları.
Onlar ki yaşamın kalabalık ormanında
Yapayalnız renk avcıları.

II.

Özgürlüğün bahçesinde örneğin,
Duru bir gök mavisidir Dağlarca,
Selam getirir "Sıvaslı Karınca"dan
"Vietnam Savaşımız"a.

III.

En çok kime yakışır
Dağların ferman dinlemez rengi?
Kimdir can veren ezgilere,
Türkülere döken sabrı ve direnci?

          Civan yüreklerde bengisu,
           Zeybekler'le, Semahlar'la Ruhi Su...

IV.

"İçi Sevda Dolu Yolculuk"tur Külebi,
Düşle gerçek arası.
Acılı yurdumdur boydan boya
Şiirinin coğrafyası.

Umuttur, erinçtir
Anadolu bozkırında
"Yeşeren Otlar" gibi.

Öfkesi sabun köpüğü,
Sitemi bereketli,
Tadı buruk caneriği.

V.

Boy boylamış, soy soylamış
Gül Baba'm, Ceyhun Baba'm
Erdemin, bilgeliğin, halk gönlünün dengidir o,
Der ki Balım Kız, Canım Oğul:
-Her daim "Bağımsızlık Gülü"nün rengidir o!

VI.

Cam kırığı duyarlıklar beslesin bizi,
Yitik düşler, gizli sevdalar.
Belki yarım tümcelerdir yaşamın özeti
-Belki de arasözler, kesmeler, ayraçlar-
Nasıl tekdüze sığlıklar olurdu /
Olmasa gizemli iç çekişler,
İncelikli ayrıntılar.

Bilinmez haki midir, nefti midir, toprak rengi mi,
Behçet Necatigil: "Kapalı Çarşı"nın kapalı kutusu.
Yine de "Evler"in rengine yakındır,
Eskil bahçelerin körebe oyuncusu.

VII.

Mırıldanır kurşuni bir sızıyı kutsal kitabından,
"Bakışsız Bir Kedi Kara"
Ya da "Ortodoksluklar".
Hangi renktedir "Kınar Hanımın Denizleri",
Karartılmış puslu dualar,
Örtülü karaduygululuklar?

Bıyıkaltı bir firavun,
Katedral ve buhurdan
Gelsin tutanakçılar, işte başlıyor tören
Keşiş mi, büyücü mü, yalvaç mı Ece Ayhan,
Yoksa bir levanten mi
"Babadan doğma / oğlankızoğlan"?

İmge, simge, soyut moyut
Derken doludizgin ipin ucu,
Tersyüz ederek sözcükleri
Böyle "güzeligeliş"
Nereye ey yedinal yolcu?

      Hangi ayinden apardın bu sesi,
      Sen ortodoksu musun şiirin,
     "Gizli Yahudi"si mi?

VIII.

Sessiz bir çığlık mıydı uzaklarda,
"Eller Ekmeğe Doğru" ve "İncir Ağacı"?
Küskün gitti dünyaya İlhan Demiraslan,
Sol ciğeri üzerinde hep o sancı.

Sığındığı ebruli kıyılarda,
"Acının Uçları"nda yaşadı.
Ve öldü "Trabzon'da Son Argonot",
Ölümün rengi oldu adı.

IX.

Kan kırmızı bir yürektir Hasan Hüseyin,
Emek güllerinin açtığı yerde.
Proleteriydi şiirimizin,
Acıyı bal eyledi yine de.

Kimi zaman sövgüydü
Kimi zaman öfke,
Eylül'dü,
Ve sözün bittiği gündü,
Ölmeye yattı
Düşlerin "Kızılkuğu"su.

X.

"Bir Mendil Gökyüzü"dür Metin Demirtaş,
Acının ve umudun damıtılmış renginde,
Babaları götürülmüş çocuklar kanatır onu,
"Hançer ve Lirik"tir taşıdığı yüreğinde.

XI.

"Lacivert Ozan"dır Yaşar Miraç,
Gurbetleri yorgan gibi sırtında taşır,
Yedi iklim yakamozlu sularda,
Sevdalı sazıyla sürgün dolaşır.

       Martılar konar tellerine,
       Kemençesi karasevdalı,
       Uyy delifişek türkücü,
      "Trabzonlu Delikanlı"!

XII.

Döşüyor ha bire zifiri uçurumlar
Tozpembe Akdeniz duyarlığından
"Alacakaranlıktaki Ülke"de
Umarsız bir karabasan.

Külhani bir yalnızlıkta eriyor, görüyorlar
(Ona artık Ahmet Erhan diyorlar).

XIII.

Kuşatma günlerinden geriye,
İçimizde "Saklı Kalan" ne varsa,
Dökmüş türkülere Ahmet Telli,
Hüznün ve isyanın rengi nasılsa.

XIV.

Senin rengin hüzünden öte bir şey,
Ey eksikli yanımızın kanayan ozanı,
Ey kendi kendinin sürgünü Metin Altıok,
Hep "Yerleşik Yabancı" kaldın bu dünyada,
Yalnızlığın rengini çoğaltarak.

XV.

Ne kızıl, ne turuncu, ne sarı,
Bütün renklerin rengi
Nâzım'ın şiir hevengi.
Derlenmiş bin çiçekli bahçeden,
Halkların barış çelengi.

Ne varsa insandan yana
Aydınlık ve diri,
Gelecek günler gibi güneşli
Nâzım Hikmet'in şiiri.

XVI.

Sestir, tattır, kokudur ya
Daha çok renktir şiir
Yaşamın peykesinde.
Şiirin gökkuşağı
Ozanın heybesinde.

                             Ağustos-Ekim 1988

Attila AŞUT

### Yaralı Şiir

Şiirim yaralıdır
Çünkü yaralıdır yurdum.

Kınalı kuzularım
-Kızlarım
Oğullarım-
Yaralıdır.

Denizlerim kurudu
Gemilerim battı
Tayfalarım yaralıdır.

Uzun yol yorgunuyum
Söz verdim /
Dönüp bakamam geriye
Çocukluğum yaralıdır.

Genç ölülerin yaşamından çaldık
Düşenlerin ömrü eklendi ömrümüze
Ölenler niye öldü?
Biz niye hayattayız?
Sorularım yaralıdır.

Köprüleri attım
Gemileri yaktım
Atları vurdum
Gençliğim, umudum yaralıdır.

Karanlık bir kuyudayım
Kovam boş /
Su çekmiyor çıkrığım
Yaralı bir ömrün ortasında
Kanıyor şiirim ve yurdum.

                                             Aralık 1998

Attila AŞUT

### "Yenişehir'de Bir Öğle
  Vakti"

-Sevgi Soysal'ın anısına-


Çınarlar, akasyalar, kestane ağaçları
Dallarına serçeler konardı
Cemreler erken düşerdi
Boşanırdı kırkikindi yağmurları
Atatürk Bulvarı aşk kokardı.

Ne hoştu akşam çıkışları
Ağır bir ırmak gibi akardı insanlar Bulvar'da
Şimdi telaşlı koşuşturmalar almış
O canlı kalabalıkların yerini
Eski tadı yok
Kızılay'da yürümenin.

Ne sevgililerin buluştuğu pasteneler kaldı
Ne eski çay bahçeleri, kahveler, sinemalar
Ne  "Yankee Go Home!" çığlıkları duyuluyor artık
Ne  "Kahrolsun ABD Emperyalizmi!"
Günaşırı kırılmıyor Amerikan Haberler Merkezi'nin camları
Coniler hoşnut yaşamından!

Şerafettin Atalay'la bir öğle vakti
Turlamıştık Sıhhiye-Bakanlıklar arasında
Başımızda kavak yelleri
İçimizde olmadık hınzırlıklar
Koşturmuştuk peşimizden toplum polislerini
"Fruko"larla  köşe kapmaca oynamanın keyfini çıkararak
O bizim mangal yürekli il başkanımızla.

Sonra evinin önünde öldürdüler onu
Amasya'da hain bir pusuda… 

Nerde şimdi aşklarımın ve kavgalarımın başkenti
Sokaklarında kol kola yürüdüğüm güzel insanlar?
O gözü kara sosyalist militanlar
Kaloriferci Abbas, Çöpçü Cemal, Fukara Tahir
Ümran Baran, Şükran Deriş, Ayı Atilla…

Ne kaldı geriye "555 K" günlerinden
Islıkla söylenen türkülerden
68'lilerden?

Ne kaldı söyleyin ne kaldı
Havuzlar, fıskıyeler dışında
Zincire vurulmuş Ankara'da?

Başkent taşkent oluyor da
Kimsenin kılı kıpırdamıyor 
Kuşatma altındayız sanki
Yayılıyor karanlığın gölgesi.

Görüyorum zaman zaman
O günlerden arta kalan
Ak saçlı delikanlıları
Yorgun bedenleriyle geçiyorlar Bulvar'dan
Yüreklerinde isyan ateşleri.

Diyorum ki iş başa düştü yine
Sevgi'yi de alıp yanımıza
"Yenişehir'de Bir Öğle Vakti"
Yeniden girelim kol kola
Kırmak için bu zincirleri!


Kasım 1998

Attila AŞUT