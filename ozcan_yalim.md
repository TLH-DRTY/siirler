## Özcan YALIM

### Afrika

Gücümü karanlıktan alıyorum
Sabah gibi
Derimin karanlığından
Sabahın aydınlığına - bir yol var
Biliyorum

Ben çok az şey biliyorum
Silâh gibi
İnsan olduğumu insanlara
Nasıl anlatsam - bir yol var
Arıyorum

Ben beyazlığı arıyorum tertemiz
Siyah gibi
Bütün renklerin el ele geçeceği
Gün geçtikçe aydınlanan - bir yol var
Görüyorum

Kendimi kendimde buluyorum
Allah gibi
İstemiyorum
Vermiyorlar
Alıyorum

Özcan YALIM

### Arayıcılar

Öldün - sana duyurmadılar
Nereden beri sanrı bilemezsin
Oyun mu gerçek mi ne dersin
Kim bu çevrendeki yabancılar

Öldün - bu yaşadın demek - ne güzel
Alacakaranlıkta birşeyler kımıldadı
Düşlerinin eridiği altın tasta
Bir gün bulur seni arayıcılar

Özcan YALIM

### Aşk

Yelken rüzgâr istiyor
Bırak dolsun


Yum gözlerini aç gönlünü
Ne olursa olsun
Mademki seviyorsun

Özcan YALIM

### Baş Dönmesi

Beni deniz tutmaz
Gözlerin tutar
Daha yeşil daha engin daha güzel


Ya dalgalar

Özcan YALIM

### Birelme

Katlaya katlaya acılarını
İkiyi birde yaşayan
Ey dost - er dost
Eritecek yalımımız güneş yılında
Yol kesen buzul yılanları
Dağ tutan karaşın karı
Gel bir daha katlayalım şimdilik acıları
Ben de sen değil miyim?

Özcan YALIM

### Gülibrişim

Ergin kedi almam evime
Tohumdan büyümeli toprağımda gülibrişim
İlk görüşte sevda olur mu
Pat diye sevda şiiri
Emek ister kedi çiçek sevmek
Şiir yalnızlıkça uzun yaşanmalı

Kolay değil bunca çizgiler yüzümde
Gıdım gıdım kazandım yaşlılığımı
Bir anını bile ödünç almadan
-Çatla ey ölüm-
Koluna girdiğim ancak uzak anılardır
Hepsi de geçeğen sevdalardan kalan

Uğurlar olsun diyor aynadaki soluk resme
Çiçeklerin güz bulutlarına yansıyan sesi
Uğurlar olsun - uğurlar olsun - güle güle
Ne yerde ne gökte iyeliğim artık
Bedenim benim değil
Bu ozan yitikler rafında bir nesne

Gülibrişim yapraklarınca incecik - tül gibi
Şamdan şamdan çiçeklerince - görkemli hem de
Sen misin bu - hangi sen - ya da siz
Oturdum bahçede dün gece - uzun uzun
Unuttuğum nice elleri özledim

Şamdanların dibindeyim - gölgede
Sevdalar oylum oylum
Ey şiirimce yoktan var ettiğim
Sen eski Leyla - bir de o en eski Leyla
Leylalar Leylalar - Ah Leylalar
Hepinizin adını gülibrişim koydum

Özcan YALIM

### Güzelleme

Aramıza gül girdi
Güvercin geçti aramızdan

Sen ilkyazla gelen oğlak
Bir nabız gibi sıçrayarak

Uç yapraklarısın çay dalımın
Soğumayan külü kış mangalımın

İnce tüten duman boylum
Güvercin taklalım buğday soylum

Kim açardı ormanımda gözlerinden başka
Bir sürümlük yer - yalıtılmamış aşka

Aramıza gül girdi bikez - çıkmaz
Güvercin geçti aramızdan

Özcan YALIM

### Kum Saati

Can akıyor kum saatinde
Dingin - bidüziye- zamanında
Ama biz hep soluk soluğa - diken üstünde
Tedirgin göçmen kuşlarız
Neye uzansak bizden kaçıyor
Hep geç kaldık sanıyoruz
(Olamaz olamaz oysa)
Hangi güzü yırtsak kış sarkıyor


Can akıyor kum saatinde

Özcan YALIM

### Oyun

Ay tutulmuş gibi
Bir kapı sürgülü

Bulutların arkasında
Bengör gülü

Bir kız göremez - karanlık
Kirpiği yaş örgülü

Bu nasıl oyun ey ozan
Yanlış kurgulu

Çek sürgüyü açılsın kapı
Al gülü - ver kıza - gülsün

Bu oyun mutlu sona yargılı

Özcan YALIM

### Özlemek

Öyle özlersin ki ülkeni uzaklarda
Giden gemileri okşarsın
Ceviz ağacı olursun Gülhane Parkı'nda
Ey büyük sürgün
Ey büyük usta

Biz de ülkemizde özledik ülkemizi
Ele kul olmayan ülkemizi
Kula kul olmayan ülkemizi
Bebelerini yemeyen ülkemizi
Tutuksuz ülkemizi
Öyle özledik ki usta
Kırk birinci odada
Yine ararız elbet
Bulamasak da kırkında

Hem bir farkındayız bunun
Hem de polis farkında

Özcan YALIM

### Yaşadık mı?

Dinçer Sezgin'e


Yenilen bir ordunun demirbaşından
Silindi silinecek
Bir asker kaputu sırtında
Sol kolu katlanmış iğnelenmiş
Ağarmış rengi her geçen yazla
Güz güz dökülmüş düğmeleri

İçinde - ıssızlığın bile koyup gittiği - 
Koyaklar boyu peribacaları
Sevginin güzelliğin peribacaları
Dostlukların peribacaları
Silindi silinecek
Yenilen bir ordunun demirbaşından

Üstünden akadursun sular zamanın
Elini gülüne koy - de bana
Üzüle üzüle aşına aşına
Sonunda ne kalır yaşamaktan?
Yaşamdı yaştı derken
Bir lokma aşa indirgenince - de bana
Geriye ne kalır yaşamaktan?

Özcan YALIM

### Yaşlılarevinde

1.	Yaşlılık en yorgun atımdır
                -dedi yalnızlık -
                Anılar uçuşur yelesinde
                Kendinden kaçtıkça bana gelir

 
2.	Yalnızlık en son atımdır
                -dedi yaşlılık -
                O ıssız ülkeye götüren
                Acıları acıları

 
3.	Yılkısından ayrı bir yılkı atı
                Gün batarken ıssız bozkırda
                Gölgesini gerilere uzatıyor
                Güz rengi bulutlar geçiyor
                Donuk mavi gözlerinden

Özcan YALIM