## Metin GÜVEN

### 6. 5. 1972

Onlar
Çığlığın rengine gelin gittiler
Belleğin gizemine gömüldüler

Beyazdı kanları
Ve aylardan mayıs.

Metin GÜVEN

### Aynalar ve Hançer

Yaralısındır, yaranı kimseler sarmaz
Dolaşır içinde dolunaylar
Nehirlerden, kör gecelerden geçersin

Dokunmakla başlar herşey
Elleri karanfil kokar
Gözleri muhteşem bir yangın yeri

Uzakta kaldı aynalar ve hançer
Duyulmuyor sevda sesleri.

Metin GÜVEN

### Çünkü Kör Kulakların

Bir öykünün sularında dolaşıyorlar
Sorguluyorlar kanadı kırık güvercileri
Biricik antenleri rüzgâr ve yaşlı ağaçlar
Giyiniyorlar yağmurun rengini yangına karşı

Biliyorlar dünyada ne var ne yok
Hangi ufuk nerede açılır
Hangi şafağın önünü kimler kesmiştir
Yine de duymuyorlar beni bir türlü

Çünkü kör kulakların, gözlerin sağır.

Metin GÜVEN

### Düş ve Gerçek

Uzun bir eteğin pilesine takılıyor gözlerim
Denizden çıkmış balıklara benzeyen kazağın rengine
Sarılıyoruz, ekmek ve şarap gibiyiz
Hem düş, hem gerçek olduk birbirimize.

Metin GÜVEN

### Düşük

Bağırıyor
Urganla boğulan kuşlar gibi
Yere düşüyor cenin
Ve kırmızı kan

Sularda yaşamaz kediler
Kaçarlar böğürtlen gölgesine.

Metin GÜVEN

### Gazel Gibi

Yıllardır yağmaladım durdum kendimi
Dünyanın bütün yalanları kendi gerçeğim oldu

Adım artık hiçbir serapla anılmıyor
Ne kendimi tanıdım, ne onu öğrenecek zamanım oldu.

Metin GÜVEN

### Gece Konuşmaları

Kırılgan kadınlara
Koşuoyr kalbim
Oysa çoktan bitmişti
Gece konuşmaları
Ve kanser

Ellerini bastır göğsüme
Kırılsın
İçimde yeşeren hançer

Metin GÜVEN

### Geriye Söz Kalır

Her beden
Kendini taşır
Ve düşer yerlere
Beyaz karanfil
 
Yıkandığın sularda
Görülür
Kanayan
Akrep kuyrakları
 
Demir paslanır sonra
Demire pas yakışır
 
Giden gitmiştir
Geriye söz kalır.

Metin GÜVEN

### Gümüş Rüzgâr

Ay oynuyor geceyle
Akıyor zaman sulardan geçerek
Çanları çaldı bile ırmağın
Güneş uyukluyor
Her yanda salyangoz renkli bulutlar
Geri dönmüyor
Şenlik ateşleri ve
Peleriniyle dolaşan gümüş rüzgâr.

Metin GÜVEN

### İksir

Mor duvarlar kuşatıyor beni
Üzerimden geçiyor sanki dünya
Sen gelince
Çözülüyor gecenin zakkum dili

Korkum yok, kapılardan camlardan
sesim yağmurlara karışıyor
Ve içimdeki iksir boşalıyor
Gül suyunda yıkanan aynaya

Metin GÜVEN

### Kara Kedi

- Arap için

Uyukluyor yağ tenekelerinin ortasında kara kedi

- Uyan aç mercan gözlerini
Kabuklanıyor bıçağı bile delerek geçen zaman
Ve külleniyor can çekişen uğursuz dünya

Düşlerinde beyaz bir mendil, uyukluyor kara kedi.

Metin GÜVEN

### Kilit

Yitiriyor belleğini dünya
İnsanda
Sonsuzluk özlemi uyandıran
Zaman gibi

Ah aşk
Göğsüme vurulan kilit

- Seslen bana sığınaklardan
Sevdiğim kadınları anlat
Düşlerinde güneş gören çocukları
Ve onların karda kalan ayak izlerini

Beyaz bir yemeni bağla boğazıma
Parçalasın gırtlağımda biriken lekeyi

Seslerden yarattım sessizliği.

Metin GÜVEN

### Masal

Ölüm demiş ki hayata
- Dilediğince örsele kendini
Geleceksin nasılsa bigün yanıma

Yanıtını almış hemen ama
- Herşey kendini doğrular
Ve kimse kıramaz kendi kalbini

Sonra birlikte bakmışlar
Sulara ve yeşil kana.

Metin GÜVEN

### Mutlaka Bursa

durdum ve kayboldum sonra
durdum ve yürüdüm
şehrin kenarlarına
şehrin rüzgarına
/senin gözlerin için
şehrin dalgınlığına
 
ve ufkuna sonra
/senin gözlerin için
sen ve
dağlarda bekleyen çocuklar
için/
yürüdüm
çaresiz bir nehrin
kenarlarına
 
(nerde bir eski sevgili dursa
orada başlıyor yurdum
ve mutlaka Bursa)
 
durdum ve kayboldum sonra
uzaklara sarkan
bir hançer gölgesinde

Metin GÜVEN

### Pelerin

Bir adın pelerin, diğer yalnızlık
Siyah kadifeler içindesin
Kırmızı bir satenle astarlanıyor kalbin

Duyguların yok, belki daha doğmadın
Uğramıyor yıldızlar geceleri düşlerine
Sönüyor uykuyla beslenen kandil.

Metin GÜVEN

### Semender

Uykunun cinnetine düşüyor
Sağır bir aşkın gölgesi
Uzanmış yatıyor çocuklar

Uyku bitiyor ve uyanıyor semender
Bakmıyor bile güneşin rengine.

Metin GÜVEN

### Sevdigim Kadın Kim

- Simyacı'ya



Sevdiğim kadın kim
Ve kim biliyor
Kalbimi delen rüzgârın rengini

Aşk nedir diye sordu deniz
- Aşk senin dalgalarının kumlara vurmasıdır

Aşk nedir diye sordu çöl
- Aşk senin kumlarının üzerinde uçuşan şahin yavrusudur

Sevdiğim kadın kim
Ve kim biliyor
Kalbimi delen rüzgârın rengini.

Metin GÜVEN

### Tehlike

Unut beni
Denizlere karşı ağlayan
Kirli beyazlar giyen
Kendi cehenneminde boğulan
Fahişe

Yaslanarak gölgesine
Uyarıyor yavrularını anne kedi:
- Sulardan uzak durun
Yaşamakatır en büyük
Tehlike.

Metin GÜVEN

### Ufunet

Kaç kere öldüm
Doğduğum günden bu yana
Ürktüm uçurumlara benzeyen kadınlardan
Kaç kere yıkıldı cesedim onların kollarına

"Kadınlar!" diye haykırdım
- Bölük pörçük ettiniz hayatımı
Artık sadece bir ufunet arıyorum
Gelsin, sevgilim olsun yeter.

Metin GÜVEN

### Uykularda

- 'a


Neden sonra geldiler
Beklenen yağmur gibiydiler
Geldiler ve durdu bütün trenler

Soğan için zar
Kedi için fare oldular

Geldiler ve gittiler
Uykularda,
Düşlerin kuşattığı ülkelerde gezdiler
Gerildi dikenli teller.

Metin GÜVEN

### Yeşil Bir Ceviz Gibi

Yaz geliyor tutarak elinden güneşin
Yürümek için saldırgan denizlere doğru

Herkes kendi rüyasında yaşıyor

Geçen zaman mı yoksa
Hiç başlamayan uykular mı

Bense dönüyorum yüne yüzümü sana
Çekilerek kabuğuma, yeşil bir ceviz gibi.

Metin GÜVEN

### Yüreğin Yerinde Kalsın

Simurg, ışığını gizlemek için
Geceyle yıkanmış yangınlara koşuyor
Kandan kanatları var
İzler kayboluyor yamaçlarda

Yüreğin yerinde kalsın, gerekebilir
Ölümlerin en güzelini şairler bilir.

Metin GÜVEN

### Yürüyen Kentler

Anne ve oğul:
Soğuk gecelerin suç ortakları
Çıplak iletkenliği hayatın
Uykusuzkuğun nedeni mi olur
İçilir on yıllık dostlukların kahvesi
Ve telvesi ilk gördüğün denize atılır

Anne ve oğul yakınlığı
Yürüyen kentleri gibidir dünyanın.

Metin GÜVEN